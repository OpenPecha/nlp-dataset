༄༅། །​དབུ་མ་རྩ་བའི་འགྲེལ་པ་ག་ལས་འཇིགས་མེད།༄༅༅།
།​རྒྱ་གར་སྐད་དུ། མཱུ་ལ་མ་དྷྱ་མི་ཀ་བྲྀཏྟི་ཨ་ཀུ་ཏོ་བྷ་ཡ། བོད་སྐད་དུ། དབུ་མ་རྩ་བའི་འགྲེལ་པ་ག་ལས་འཇིགས་མེད།
བམ་པོ་དང་པོ། དཀོན་མཆོག་གསུམ་ལ་ཕྱག་འཚལ་ལོ། །​འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །​སློབ་དཔོན་འཕགས་པ་ཀླུ་སྒྲུབ་ལ་ཕྱག་འཚལ་ལོ། །​གང་གིས་སྐྱེ་དང་འཇིག་པ་དག །​འདི་ཡི་ཚུལ་གྱིས་རབ་སྤངས་པ། །​རྟེན་ཅིང་འབྲེལ་འབྱུང་གསུང་བ་ཡི། །​ཐུབ་དབང་དེ་ལ་ཕྱག་འཚལ་ལོ། །​གང་གིས་རྟེན་ཅིང་འབྲེལ་པར་འབྱུང་།
།​འགག་པ་མེད་པ་སྐྱེ་མེད་པ། །​ཆད་པ་མེད་པ་རྟག་མེད་པ། །​འོང་བ་མེད་པ་འགྲོ་མེད་པ། །​ཐ་དད་དོན་མིན་དོན་གཅིག་མིན།
།​སྤྲོས་པ་ཉེར་ཞི་ཞི་བསྟན་པ། །​རྫོགས་པའི་སངས་རྒྱས་སྨྲ་རྣམས་ཀྱི། །​དམ་པ་དེ་ལ་ཕྱག་འཚལ་ལོ། །​ཞེས་བྱ་བ་ནི་གང་གིས་གདུལ་བའི་སེམས་ཅན་དབང་ཕྱུག་དང་། སྐྱེས་བུ་དང་། གཉི་ག་དང་། དུས་དང་། རང་བཞིན་དང་། ངེས་པ་དང་། ངོ་བོ་ཉིད་དང་། འགྱུར་བ་དང་། རྡུལ་ཕྲན་གྱི་རྒྱུས་ལོག་པར་ཞུགས་པ། རྒྱུ་མེད་པ་དང་། རྒྱུ་མི་མཐུན་པ་དང་། ཆད་པ་དང་། རྟག་པར་ལྟ་བ་ལ་མངོན་པར་ཞེན་པ། ཆོས་ཀྱི་སྐུ་མཐོང་བ་ལྐོག་ཏུ་གྱུར་པ། བདག་ཏུ་ལྟ་བ་དེ་དང་དེ་ལ་མངོན་པར་ཞེན་པ་དེ་དང་དེ་དག་རྒྱུ་མེད་པ་དང་། རྒྱུ་མི་མཐུན་པ་དང་། ཆད་པ་དང་རྟག་པར་ལྟ་བ་དང་རྣམ་པར་བཟློག་པའི་ཕྱིར་དང་། ཆོས་ཀྱི་སྐུ་རྟོགས་པར་བྱ་བའི་ཕྱིར་དང་། བདག་ཏུ་ལྟ་བ་དེ་དང་། དེ་རྣམ་པར་བཟློག་པའི་ཕྱིར་ཤས་ཆེར་ཡོངས་སུ་སྦྱང་བ་བྱས་པ། བློ་རྒྱ་ཆེན་པོ་དང་ལྡན་པ་ཟབ་མོ་བསྟན་པའི་སྣོད་དུ་གྱུར་པ་རྣམས་ལ་སྔར་སྨོས་པའི་རྟེན་ཅིང་འབྲེལ་པར་འབྱུང་བ་འགག་པ་མེད་པ། སྐྱེ་བ་མེད་པ། ཆད་པ་མེད་པ། རྟག་པ་མེད་པ། འོང་བ་མེད་པ། འགྲོ་བ་མེད་པ། དོན་ཐ་དད་པ་མ་ཡིན་པ། དོན་གཅིག་མ་ཡིན་པ་སྤྲོས་པ་ཐམས་ཅད་ཉེ་བར་ཞི་བ་ཞི་བར་གྱུར་པ་བསྟན་པ་རྫོགས་པའི་སངས་རྒྱས་སྨྲ་བ་རྣམས་ཀྱི་དམ་པ་དེ་ལ་ཕྱག་འཚལ་ལོ། །​ཞེས་བྱ་བ་ཡིན་ནོ།
།​དེ་བཞིན་གཤེགས་པའི་བསྟོད་པ་བརྗོད་པ་ཕྱག་འཚལ་བའི་བྱ་བ་ཉེ་བར་གདགས་པ་དང་ལྡན་པ་འདིས་ནི་དོན་དམ་པའི་བདེན་པ་ཡོངས་སུ་བསྟན་པ་ཡིན་ནོ།
།​དེ་ལ་འགག་པ་མེད་པ་ཞེས་བྱ་བ་ནི་རྟེན་ཅིང་འབྲེལ་པར་འབྱུང་བ་འདི་ལ་འགག་པ་ཡོད་པ་མ་ཡིན་པ་སྟེ།
ཅིའི་ཕྱིར་ཞེ་ན། སྐྱེ་བ་མེད་པའི་ཕྱིར་རོ། །​སྐྱེ་བ་མེད་པ་ཞེས་བྱ་བ་ནི། འགག་པ་མེད་པའི་ཕྱིར་རོ། །​ཆད་པ་མེད་པ་ཞེས་བྱ་བ་ནི་ས་བོན་དང་མྱུ་གུ་ཡིན་ནོ།
།​རྟག་པ་མེད་པ་ཞེས་བྱ་བ་ནི་ས་བོན་དང་མྱུ་གུའི་ཡུན་གྱི་དངོས་པོ་བཞིན་ནོ།
།​འོང་བ་མེད་པ་འགྲོ་བ་མེད་པ་ཞེས་བྱ་བ་ནི་ནམ་མཁའ་བཞིན་ནོ།
།​ཐ་དད་དོན་མིན་ཞེས་བྱ་བ་ནི། འབྲས་སཱ་ལུའི་འབྲས་བུ་བཞིན་ནོ།
།​དོན་གཅིག་མིན་ཞེས་བྱ་བ་ནི་འབྲས་སཱ་ལུའི་ས་བོན་བཞིན་ནོ།
།​ཚིག་ལྷག་མ་རྣམས་ལ་ཡང་དེ་བཞིན་དུ་ཅི་རིགས་པར་ཚིག་སྦྱར་བ་བརྗོད་པར་བྱའོ།
།​འདིར་སྨྲས་པ། ཅིའི་ཕྱིར་རྣམ་པ་བརྒྱད་པོ་དེ་དག་འགོག་པར་བྱེད།
འདིར་བཤད་པ། རྟེན་ཅིང་འབྲེལ་པར་འབྱུང་བ་འདི་ཐ་སྙད་ཀྱི་བདེན་པར་བསྟན་པ་ལ།
དོན་དམ་པའི་བདེན་པ་ལ་འཇུག་པ་དག་འགག་པ་ལ་སོགས་པའི་ཚིག་རྣམ་པ་བརྒྱད་ཀྱིས་མངོན་པར་ཞེན་པ་དེ་བཟློག་པའི་ཕྱིར།འགག་པ་མེད་པ་ལ་སོགས་པའི་ཚིག་བརྒྱད་པོ་དག་སྨོས་སོ།
།​འདིར་སྨྲས་པ། འོ་ན་ཅིའི་ཕྱིར་འགག་པ་མེད་པའི་སྒྲ་སྔར་སྨོས།
འདིར་བཤད་པ། འདི་ལྟར་རེ་ཞིག་སྐྱེ་བའི་སྒྲ་སྔར་བརྗོད་པར་ངེས་མོད་ཀྱི། འོན་ཀྱང་ཚིགས་སུ་བཅད་པ་སྦྱར་བའི་དབང་གིས་འགག་པ་མེད་པའི་སྒྲའི་སྦྱོར་བ་སྔ་བ་ལ་འགལ་བ་མེད་དོ།
།​ཡང་ན་འགག་པ་ཞེས་བྱ་བའི་མིང་ལ་དངོས་པོར་མངོན་པར་ཞེན་པ་རྣམས་ཀྱི་མངོན་པར་ཞེན་པ་དེ་སྤང་པའི་ཕྱིར་ཏེ།
བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། རབ་འབྱོར་འདི་ཇི་སྙམ་དུ་སེམས། སེམས་འགགས་པ་གང་ཡིན་པ་དེ་ཡང་སྐྱེ་བར་འགྱུར་རམ། གསོལ་པ། བཅོམ་ལྡན་འདས་དེ་ནི་མི་འགྱུར་རོ། །​བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། སེམས་སྐྱེས་པ་གང་ཡིན་པ་དེ་འགག་པའི་ཆོས་ཅན་ཡིན་ནམ། གསོལ་པ། བཅོམ་ལྡན་འདས་འགག་པའི་ཆོས་ཅན་མ་ལགས་སོ། །​བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། འགག་པའི་ཆོས་ཅན་གང་ཡིན་པ་དེ་འགག་པར་འགྱུར་རམ། གསོལ་པ། བཅོམ་ལྡན་འདས་དེ་མི་འགྱུར་རོ། །​བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། མ་སྐྱེས་པ་གང་ཡིན་པ་དེ་འགག་པའི་ཆོས་ཅན་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །​བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། འགག་པའི་ཆོས་ཅན་གང་ཡིན་པ་དེ་སྐྱེ་བར་འགྱུར་རམ། གསོལ་པ། བཅོམ་ལྡན་འདས་དེ་ནི་མི་འགྱུར་རོ། །​བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། སེམས་འགག་པའི་ཆོས་ཅན་གང་ཡིན་པ་དེ་འགག་པར་འགྱུར་རམ། གསོལ་པ། བཅོམ་ལྡན་འདས་དེ་ནི་མི་འགྱུར་རོ། །​བཀའ་སྩལ་པ། རབ་འབྱོར་འདི་ཇི་སྙམ་དུ་སེམས། ཆོས་རང་བཞིན་གྱིས་ངོ་བོ་ཉིད་མེད་ཅིང་འགགས་པ་གང་ཡིན་པ་དེ་འགག་པར་འགྱུར་རམ། གསོལ་པ། བཅོམ་ལྡན་འདས་དེ་ནི་མི་འགྱུར་རོ། །​ཞེས་ཇི་སྐད་གསུངས་པ་ལྟ་བུ་སྟེ།
དེ་ལྟར་གང་གི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ལས་འགག་པའི་ཆོས་ཅན་ལ་འགག་པར་འགྱུར་བའི་རིམ་པ་ཐ་སྙད་གདགས་པར་མཛད་པ་དེའི་ཕྱིར་འགག་པ་མེད་པའི་སྒྲའི་སྦྱོར་བ་སྔར་སྨོས་སོ།
།​ཡང་ན་འགག་པ་མེད་པ་ཞེས་བྱ་བའི་སྒྲའི་དོན་ནི་ཆད་པ་མེད་པ་ཞེས་བྱ་བའི་སྒྲའི་བར་དུ་གཅོད་པ་དང་འབྲེལ་པར་སྣང་བའི་ཕྱིར་འགག་པ་མེད་པའི་སྒྲའི་སྦྱོར་བ་སྔར་སྨོས་ཏེ
གང་གི་ཕྱིར་ཆད་པ་མེད་པས་འགག་པ་མེད་དེ།
འདི་ན་གང་ཆད་པར་འགྱུར་བ་དེ་འགོག་པར་འགྱུར་བ་དེ་ལྟ་མ་ཡིན་པ་དེའི་ཕྱིར་འགག་པ་མེད་དོ།
།​གང་གི་ཕྱིར་སྐྱེ་བ་མེད་པ་ཞེས་བྱ་བའི་སྒྲའི་དོན་ནི་རྟག་པ་མེད་པ་ཞེས་བྱ་བའི་སྒྲའི་བར་དུ་ཆོད་པ་དང་འབྲེལ་པར་སྣང་བའི་ཕྱིར་འགག་པ་མེད་པའི་སྒྲའི་མཇུག་ཐོགས་སུ་སྐྱེ་བ་མེད་པ་སྨོས་སོ།
།​གང་གི་ཕྱིར་འགག་པ་མེད་པས་ཆད་པ་མེད་དེ།
འདི་ན་གང་འགག་པར་འགྱུར་བ་དེ་ཆད་པར་འགྱུར་བ་དེ་ལྟ་མ་ཡིན་པ་དེའི་ཕྱིར་ཆད་པ་མེད་དོ།
།​གང་གི་ཕྱིར་སྐྱེ་བ་མེད་པས་རྟག་པ་མེད་དེ།
འདི་ན་གང་སྐྱེ་བར་འགྱུར་བ་དེ་རྟག་པར་འགྱུར་བ་དེ་ལྟ་མ་ཡིན་པ་དེའི་ཕྱིར་རྟག་པ་མེད་དོ།
།​ད་ནི་གཞན་དུ་བརྟགས་ཏེ།
འགག་པ་མེད་པ་ནི་འགགས་པ་དང་མ་འགགས་པ་དག་ལ་འགག་པ་མི་འཐད་པའི་ཕྱིར་རོ། །​སྐྱེ་བ་མེད་པ་ནི་འཕོ་བ་མེད་པར་མི་འཐད་པའི་ཕྱིར་རོ། །​དེ་ལ་སྔ་མའི་རྣམ་གྲངས་གཞན་ཡང་འགག་པ་མེད་པ་ནི་དེ་ལས་གཞན་པའི་གནས་སྐབས་ལ་འགག་པ་མི་འཐད་པའི་ཕྱིར་རོ། །​བརྟག་པ་གཞན་ཡང་འགག་པ་མེད་པ་ནི་ལུས་དང་མིང་མི་འཐད་པའི་ཕྱིར་རོ། །​སྐྱེ་བ་མེད་པ་ལ་ཡང་ལུས་དང་མིང་མི་འཐད་པ་ཉིད་ཀྱི་ཕྱིར། རྣམ་གྲངས་གཞན་ཡང་འགག་པ་མེད་པ་ནི་ངོ་བོ་ཉིད་ཡོད་པར་མི་འཐད་པའི་ཕྱིར་རོ། །​སྐྱེ་བ་མེད་པ་ཡང་ངོ་བོ་ཉིད་ཡོད་པར་མི་འཐད་པ་ཉིད་ཀྱི་ཕྱིར་རོ། །​བརྟག་པ་གཞན་ཡང་འགག་པ་མེད་པ་ནི་ངོ་བོ་ཉིད་སྟོང་པའི་ཕྱིར་རོ། །​སྐྱེ་བ་མེད་པ་ཡང་ངོ་བོ་ཉིད་སྟོང་པ་ཉིད་ཀྱི་ཕྱིར་རོ། །​རྣམ་གྲངས་གཞན་ཡང་ཆད་པ་མེད་པ་ནི་འགག་པ་མེད་པའི་ཕྱིར་རོ། །​རྟག་པ་མེད་པ་ནི་སྐྱེ་བ་མེད་པའི་ཕྱིར་རོ། །​དོན་ཐ་དད་པ་མ་ཡིན་པ་ནི་སྐྱེ་བ་མེད་པའི་ཕྱིར་རོ། །​དོན་གཅིག་པ་མ་ཡིན་པ་ནི་འགག་པ་མེད་པའི་ཕྱིར་རོ། །​འོང་བ་མེད་པ་ནི་སྐྱེ་བ་མེད་པའི་ཕྱིར་རོ། །​འགྲོ་བ་མེད་པ་ནི་འགག་པ་མེད་པའི་ཕྱིར་རོ། །​བརྟག་པ་གཞན་ཡང་སྐྱེ་བ་ནི་འགག་པ་མེད་པའི་ཕྱིར་ལྷག་མ་ཐམས་ཅད་ལ་དེ་བཞིན་དུ་མངོན་པར་ཞེན་པ་དག་མེད་དོ།
།​བརྟག་པ་གཞན་ཡང་གང་ལ་བརྟེན་ནས་
གང་འབྱུང་བ་དེ་ནི་གང་གི་ཕྱིར་དེ་ཉིད་ཀྱང་མ་ཡིན་ལ་
གཞན་ཡང་མ་ཡིན་པ་དེའི་ཕྱིར་རྣམ་པ་གསུམ་པས་ཀྱང་དེ་ལ་སྐྱེ་བ་མི་འཐད་པས་དེའི་ཕྱིར་སྐྱེ་བ་མེད་དོ།
།​དེའི་ཕྱིར་སྐྱེ་བ་མེད་པའི་ཕྱིར་འོང་བ་མེད་དོ།
།​འོང་བ་མེད་པའི་ཕྱིར་འགྲོ་བ་མེད་དོ།
།​རྣམ་གྲངས་གཞན་ཡང་གང་ལ་བརྟེན་ནས་གང་འབྱུང་བ་དེ་ནི་གང་གི་ཕྱིར་དེ་ཉིད་མ་ཡིན་པ་དེའི་ཕྱིར་རྟག་པ་མེད་དོ།
།​གང་གི་ཕྱིར་གཞན་མ་ཡིན་པ་དེའི་ཕྱིར་ཆད་པ་མེད་དོ།
།​འདི་ནི་བརྟག་པ་གཞན་ཏེ།
གང་ལ་བརྟེན་ནས་གང་འབྱུང་བ་ནི་གང་གི་ཕྱིར་དེ་ཉིད་མ་ཡིན་པ་དེའི་ཕྱིར་དོན་གཅིག་པ་མ་ཡིན་ནོ།
།​གང་གི་ཕྱིར་གཞན་མ་ཡིན་པ་དེའི་ཕྱིར་དོན་ཐ་དད་པ་མ་ཡིན་ནོ།
།​འདི་ནི་རྣམ་གྲངས་གཞན་ཏེ།
གང་ལ་བརྟེན་ནས་གང་འབྱུང་བ་དེ་ནི་ངོ་བོ་ཉིད་མེད་དེ།
ངོ་བོ་ཉིད་མེད་པའི་ཕྱིར་སྐྱེ་བ་མེད་དོ།
།​སྐྱེ་བ་མེད་པའི་ཕྱིར་དོན་གཅིག་པ་ཡིན་པ་དང་། དོན་ཐ་དད་པ་མ་ཡིན་ནོ།
།​སྐྱེ་བ་མེད་པ་ཁོ་ནའི་ཕྱིར་འོང་བ་མེད་པ་དང་འགྲོ་བ་མེད་དོ།
།​འདི་ནི་རྣམ་གྲངས་གཞན་ཏེ།
གང་ལ་བརྟེན་ནས་གང་འབྱུང་བ་དེ་ནི་ངོ་བོ་ཉིད་མེད་དེ།
ངོ་བོ་ཉིད་མེད་པའི་ཕྱིར་འགག་པ་ལ་སོགས་པའི་མིང་གི་ཁྱད་པར་ཐམས་ཅད་ཀྱིས་མངོན་པར་ཞེན་པར་བྱ་བ་མ་ཡིན་ནོ།
།​འདི་ནི་རྣམ་གྲངས་གཞན་ཏེ།
དེ་ལ་ཚིག་སྔ་མ་བཞི་པོ་འགག་པ་མེད་པ་ལ་སོགས་པ་རྟག་པ་མེད་པའི་མཐར་ཐུག་པ་དག་ནི་ཕལ་ཆེར་རང་གི་གཞུང་ལུགས་ཀྱི་ཁོངས་སུ་གཏོགས་པ་ཡིན་པས་དེ་དག་ནི་རྣམ་པར་བཤད་ཟིན་ཏོ།
།​ཕྱི་མ་གང་དག་ཡིན་པ་དེ་དག་ནི་གཞན་གྱི་གཞུང་ལུགས་ཀྱི་ཁོངས་སུ་གཏོགས་པ་ཡིན་པས་དེ་དག་རྣམ་པར་བཤད་པར་བྱ་སྟེ།
གྲངས་ཅན་དག་ནི་རྒྱུ་དང་འབྲས་བུ་གཅིག་གོ་ཞེས་ཀུན་ཏུ་བསྒྲུབས་པས་དེ་བཟློག་པའི་ཕྱིར་དོན་གཅིག་པ་མ་ཡིན་ནོ།
།​བྱེ་བྲག་པ་དག་ནི་རྒྱུ་དང་འབྲས་བུ་ཐ་དད་དོ་ཞེས་ཀུན་ཏུ་བསྒྲུབས་པས་དེ་བཟློག་པའི་ཕྱིར་དོན་ཐ་དད་པ་མ་ཡིན་ནོ།
།​དེ་དག་གཉིས་ཀ་ཡང་དངོས་པོ་རྣམས་ལ་བྱ་བ་རྣམ་པ་ཐ་དད་པ་དག་ཡོད་པར་མངོན་པར་ཞེན་པས་དེ་དག་འགྲོ་བ་དག་ཏུ་བསྡུས་ནས་
དེ་དག་བཟློག་པའི་ཕྱིར་འོང་བ་མེད་པ་དང་འགྲོ་བ་མེད་པ་བསྟན་ཏོ།
།​འདིར་སྨྲས་པ། དོན་མེད་ན་
འགག་པ་ལ་སོགས་པའི་མིང་གི་ཁྱད་པར་དག་པ་མིང་འབྱུང་བས་དེའི་ཕྱིར་གང་དག་ཡོད་ན་
འགག་པ་ལ་སོགས་པའི་མིང་གི་ཁྱད་པར་དག་འབྱུང་བར་བསམ་པའི་དངོས་པོ་རྣམས་ཡོད་དོ།
།​འདིར་བཤད་པ། མིང་དང་མིང་ཅན་དག་རབ་ཏུ་གྲུབ་ན་
ནི་འགག་པ་ལ་སོགས་པ་དེ་དག་གི་མིང་གི་ཁྱད་པར་དག་ཀྱང་རབ་ཏུ་འགྲུབ་པར་འགྱུར་གྲང་ན
དེ་དག་ནི་མི་འཐད་དོ།
།​ཇི་ལྟ་ཞེ་ན།
འདི་ལ་མིང་དང་མིང་ཅན་དག་གཅིག་པ་ཉིད་དམ་ཐ་དད་པ་ཉིད་དུ་འགྲུབ་པར་འགྱུར་གྲང་ན།
གཉིས་ཀ་ལྟར་ཡང་མི་འཐད་དོ།
།​ཅིའི་ཕྱིར་ཞེ་ན།
རེ་ཞིག་གལ་ཏེ་མིང་གང་ཡིན་པ་དེ་ཉིད་མིང་ཅན་ཡིན་པར་གྱུར་ན་དེ་ལྟ་ན་མིང་ཅན་གཅིག་པ་ཉིད་དུ་འགྱུར་ཏེ།
དེ་ལྟར་གཅིག་པ་ཉིད་ཡིན་ན་
མེ་ཞེས་བརྗོད་པ་ན་ཁ་ཚིག་པར་འགྱུར་བ་རིགས་ན་ཚིག་པར་ནི་མི་འགྱུར་རོ། །​གཞན་ཡང་འདི་ན་སྒྲ་ལ་མཁས་པ་དག་བྱེད་པ་པོ་དང་ལས་རྣམ་པར་དབྱེ་བའི་ཕྱིར་ཀུན་ཏུ་བསྒྲུབས་པས་དེའི་ཕྱིར་དེ་གཉིས་གཅིག་པ་ཉིད་མ་ཡིན་ནོ།
།​ཅི་སྟེ་མིང་ཡང་གཞན་ལ་མིང་ཅན་ཡང་གཞན་ཡིན་པར་གྱུར་ན་ནི་དེ་ལྟ་ན་ཐ་དད་པ་ཉིད་ཡིན་ཏེ།
དེ་གཉིས་རྒྱུ་མེད་པ་ཉིད་དུ་འགྱུར་བས་དེ་ནི་མི་འདོད་དོ།
།​མིང་ཅན་གྱི་མིང་ཡང་འཐད་པ་ཡིན་ན་མིང་ཅན་མེད་ན་དེ་གང་གི་མིང་ཅན་མིང་མེད་པར་ཡང་མིང་ཅན་ཞེས་བྱ་བ་མི་འཐད་དེ།
གང་གིས་དེ་ལ་མིང་དུ་བཏགས་པར་གྱུར་པ་དེའི་ཕྱིར་དེ་གཉིས་ཐ་དད་པ་ཉིད་ཀྱང་མ་ཡིན་ནོ།
།​དེ་ལྟར་གང་གི་ཕྱིར་མིང་དང་མིང་ཅན་དེ་གཉིས་གཅིག་པ་ཉིད་དང་ཐ་དད་པ་ཉིད་དུ་འགྲུབ་པར་མི་འཐད་པ་དེའི་ཕྱིར་འགག་པ་ལ་སོགས་པའི་མིང་གི་ཁྱད་པར་རྣམས་མི་འགྲུབ་པོ། །​གཞན་ཡང་ལུང་གི་ཚད་མ་ལས་ཀྱང་མདོ་སྡེ་ལས། མིང་ནི་སྨིག་རྒྱུ་འདྲ་བ་སྟེ།
གལ་ཏེ་སྨིག་རྒྱུ་འདྲ་བ་ཡིན་ན་ཕྱིན་ཅི་ལོག་ཡིན་ལ།
གང་ཕྱིན་ཅི་ལོག་པ་དེ་ནི་ཡང་དག་པ་མ་ཡིན་ནོ།
།​གང་ཡང་དག་པ་མ་ཡིན་པའི་མིང་དུ་རྣམ་པར་རྟོག་པས་རབ་ཏུ་ཕྱེ་བ་དེས་ཡང་དག་པ་ཞེས་བྱ་བར་མི་རིགས་སོ་ཞེས་གསུངས་པས། དེའི་ཕྱིར་ལུང་གི་ཚད་མས་ཀྱང་མིང་དང་མིང་ཅན་དེ་གཉིས་སུ་མི་འགྲུབ་སྟེ
དེ་གཉིས་མ་གྲུབ་ན་འགག་པ་ལ་སོགས་པའི་མིང་དུ་རྣམ་པར་རྟོག་པ་དག་མི་འགྲུབ་པོ། །​འདིའི་ཕྱིར་ཡང་འགག་པ་མི་འཐད་དེ།
ཅིའི་ཕྱིར་ཞེ་ན། འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་འགག་པ་མེད་པ་ཞེས་བྱ་བ་མཐོང་སྟེ།
འདི་ལྟ་སྟེ། བསྐལ་པ་དང་པོ་པའི་འབྲས་སཱ་ལུ་ལ་སོགས་པའི་དབྱེ་བ་གང་དག་འགག་པ་དེ་དག་གལ་ཏེ་འགག་པར་གྱུར་ན་
ད་ལྟར་གྱི་དུས་ན་འབྲས་སཱ་ལུ་ལ་སོགས་པ་དག་མི་སྣང་བར་འགྱུར་བ་ཞིག་ན།
སྣང་བས་དེའི་ཕྱིར་འགག་པ་མེད་དོ།
།​འདིར་སྨྲས་པ། འོ་ན་སྐྱེ་བ་ཡོད་དོ།
།​འདིར་བཤད་པ། སྐྱེ་བ་མེད་དོ།
།​ཅིའི་ཕྱིར་ཞེ་ན།
འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་སྐྱེ་བ་མེད་པ་ཞེས་བྱ་བ་དེ་མཐོང་སྟེ།
འདི་ལྟ་སྟེ། བསྐལ་པ་དང་པོའི་འབྲས་སཱ་ལུ་ལ་སོགས་པ་གང་དག་ཡིན་པ་དེ་དག་མེད་པ་ད་ལྟར་གྱི་འབྲས་སཱ་ལུ་ལ་སོགས་པ་འགའ་ཡང་མེད་དེ།
གལ་ཏེ་དེ་དག་མེད་པར་ད་ལྟར་གྱི་དུས་ཀྱི་འབྲས་སཱ་ལུ་ལ་སོགས་པ་དག་སྣང་བར་གྱུར་ན་ནི། སྐྱེ་བ་ཡོད་དོ་ཞེས་སྨྲ་བར་རིགས་པ་ཞིག་ན།
མི་སྣང་བས་དེའི་ཕྱིར་སྐྱེ་བ་མེད་དོ།
།​འདིར་སྨྲས་པ། ཆད་པ་ཡོད་དོ།
།​འདིར་བཤད་པ། ཆད་པ་མེད་དོ།
།​ཅིའི་ཕྱིར་ཞེ་ན།
འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་ཆད་པ་མེད་པ་ཞེས་བྱ་བ་དེ་མཐོང་སྟེ།
འབྲས་སཱ་ལུའི་ས་བོན་ལས་འབྲས་སཱ་ལུའི་མྱུ་གུ་ལ་སོགས་པ་དག་འབྱུང་བ་མཐོང་ངོ།
།​གལ་ཏེ་ཆད་པ་ཡིན་ན་འབྱུང་བ་ཉིད་མི་དམིགས་པར་འགྱུར་བ་ཞིག་ན།
འབྱུང་བ་དམིགས་པས་དེའི་ཕྱིར་ཆད་པ་མེད་དོ།
།​འདིར་སྨྲས་པ། རྟག་པ་ཡོད་དོ།
།​འདིར་བཤད་པ། རྟག་པ་མེད་དོ།
།​ཅིའི་ཕྱིར་ཞེ་ན།
འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་རྟག་པར་མི་འཐད་པ་ཞེས་བྱ་བ་དེ་མཐོང་སྟེ།
འབྲས་སཱ་ལུའི་ས་བོན་མྱུ་གུའི་དུས་ན་མི་དམིགས་ཏེ།
དེ་ལྟར་གང་གི་ཕྱིར་མྱུ་གུའི་དུས་ན།
ས་བོན་ལྡོག་པ་དེའི་ཕྱིར་རྟག་པ་མ་ཡིན་ནོ།
།​འབྲས་སཱ་ལུའི་ས་བོན་ཇི་ལྟ་བ་དེ་བཞིན་དུ་དངོས་པོ་ཐམས་ཅད་བསམ་པར་བྱའོ།
།​འདིར་སྨྲས་པ། གལ་ཏེ་དེ་ལྟར་ན།
དེ་ཕྱིར་དངོས་པོ་རྣམས་དོན་གཅིག་པ་ཉིད་དུ་འགྱུར་རོ། །​འདིར་བཤད་པ། དོན་གཅིག་པ་མ་ཡིན་ནོ།
།​ཅིའི་ཕྱིར་ཞེ་ན།
འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་དོན་གཅིག་པ་ཉིད་མ་ཡིན་པ་ཞེས་བྱ་བ་དེ་མཐོང་སྟེ།
འདི་ན་འབྲས་སཱ་ལུའི་ས་བོན་མྱུ་གུ་མ་ཡིན་ནོ།
།​གལ་ཏེ་དོན་གཅིག་པ་ཉིད་ཡིན་ན།
ས་བོན་དང་མྱུ་གུ་ཞེས་ཐ་དད་པར་རྗོད་པར་དེ་དག་བྱེད་པར་མི་འགྱུར་བ་ཞིག་ན།
དེ་དག་ཐ་དད་པར་རྗོད་པར་བྱེད་པས་དེའི་ཕྱིར་དོན་གཅིག་པ་མ་ཡིན་ནོ།
།​འདིར་སྨྲས་པ། གལ་ཏེ་དོན་གཅིག་པ་ཉིད་དུ་མི་འདོད་ན།
དེས་ན་དངོས་པོ་རྣམས་དོན་ཐ་དད་པར་འགྱུར་རོ། །​འདིར་བཤད་པ། དོན་ཐ་དད་པ་མ་ཡིན་ནོ།
།​ཅིའི་ཕྱིར་ཞེ་ན།
འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་དོན་ཐ་དད་པ་མ་ཡིན་པ་ཉིད་མཐོང་སྟེ།
འདི་ན་འབྲས་སཱ་ལུའི་ས་བོན་དང་འབྲས་སཱ་ལུའི་མྱུ་གུ་དང་། འབྲས་སཱ་ལུའི་འདབ་མ་ཞེས་བྱ་བ་ལ་སོགས་པ་དག་མཐོང་ངོ།
།​དེ་ལ་གལ་ཏེ་དོན་ཐ་དད་པ་ཉིད་དུ་འདོད་ན།
འབྲས་སཱ་ལུའི་ས་བོན་དང་འབྲས་སཱ་ལུའི་མྱུ་གུ་དང་། འབྲས་སཱ་ལུའི་འདབ་མ་ཞེས་ངེས་པ་ཁོ་ནར་འདི་ཇི་ལྟར་སྨྲ་བར་འགྱུར།
ཀོ་དྲ་བའི་ས་བོན་དང་། ཀོ་དྲ་བའི་མྱུ་གུ་དང་། ཀོ་དྲ་བའི་འདབ་མ་ཞེས་བྱ་བའི་ཡང་ཅིའི་ཕྱིར་མི་འགྱུར་བ། གང་གི་ཕྱིར་དེ་ལྟར་མི་འགྱུར་བ་དེའི་ཕྱིར་དོན་ཐ་དད་པ་མ་ཡིན་ནོ།
།​འདིར་སྨྲས་པ། འོང་བ་ཡོད་དོ།
།​འདིར་བཤད་པ། འོང་བ་མེད་དོ།
།​ཅིའི་ཕྱིར་ཞེ་ན།
འཇིག་རྟེན་མ་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་གང་ནས་ཀྱང་འོང་བ་མེད་པ་ཞེས་བྱ་བ་དེ་མཐོང་སྟེ།
འདི་ན་འབྲས་སཱ་ལུའི་མྱུ་གུ་ག་ཤེད་ནས་འོངས་ན།
འབྲས་སཱ་ལུའི་ས་བོན་ལ་ངེས་པར་གནས་པར་མི་བྱེད་དོ།
།​གལ་ཏེ་མྱུ་གུའི་ཡུལ་གཞན་གཤེད་ནས་འོངས་ཏེ།
ས་བོན་ལ་ངེས་པར་གནས་པར་བྱེད་པར་གྱུར་ན།
ཤིང་ལྗོན་པ་ལ་བྱ་གནས་པ་བཞིན་དུ་སྣང་བར་འགྱུར་བ་བཞིན་ན།
དེ་ལྟར་མི་སྣང་བས། དེའི་ཕྱིར་འོང་བ་མེད་དོ།
།​འདིར་སྨྲས་པ། འགྲོ་བ་ཡོད་དོ།
།​འདིར་བཤད་པ། འགྲོ་བ་མེད་དོ།
།​དེ་ཅིའི་ཕྱིར་ཞེ་ན།
འཇིག་རྟེན་ན་མཐོང་བའི་ཕྱིར་ཏེ།
འདི་ལྟར་འཇིག་རྟེན་ན་དངོས་པོ་རྣམས་འགྲོ་བ་མེད་པ་ཞེས་བྱ་བ་དེ་མཐོང་སྟེ།
འདི་ན་འབྲས་སཱ་ལུའི་མྱུ་གུ་ས་བོན་ལ་འགྲོ་བ་མེད་པར་མཐོང་ངོ།
།​གལ་ཏེ་འགྲོ་བ་ཡོད་པར་འགྱུར་ན་ནི། རི་ལ་སྦྲུལ་བཞིན་དུ་སྣང་བར་འགྱུར་བ་ཞིག་ན།
མི་སྣང་བས་དེའི་ཕྱིར་འགྲོ་བ་མེད་དོ།
།​དེ་ལྟར་འཇུག་པ་འདིས་ཀྱང་འགག་པ་ལ་སོགས་པ་དག་མི་འཐད་དེ་བརྟག་པ་དང་པོའོ།
།​འདིར་སྨྲས་པ། འོ་ན་གཞན་དུ་ན་ཇི་ལྟར་སྐྱེ་བ་མེད་པ། འདིར་བཤད་པ། བདག་ལས་མ་ཡིན་གཞན་ལས་མིན།
།​གཉིས་ལས་མ་ཡིན་རྒྱུ་མེད་མིན།
།​དངོས་པོ་གང་དག་གང་ན་ཡང་། །​སྐྱེ་བ་ནམ་ཡང་ཡོད་མ་ཡིན།
།​བདག་ལས་མ་ཡིན་ཞེས་བྱ་བ་འདི་བདག་ཉིད་ལས་མ་ཡིན་པའོ།
།​གཞན་ལས་མིན་ཞེས་བྱ་བ་འདི་གཞན་གྱི་བདག་ཉིད་ལས་མ་ཡིན་པ་ཁོ་ནའོ།
།​གཉིས་ལས་མ་ཡིན་ཞེས་བྱ་བ་ནི། བདག་དང་གཞན་ལས་མ་ཡིན་པའོ།
།​རྒྱུ་མེད་མིན་ཞེས་བྱ་བ་ནི། རྒྱུ་མེད་པ་ལས་མ་ཡིན་པའོ།
།​དངོས་པོ་ཞེས་བྱ་བ་ནི། ཆོས་རྣམས་ཏེ་དངོས་པོ་ཞེས་བྱ་བའི་སྒྲས་ནི་འདི་མུ་སྟེགས་ཅན་ཐམས་ཅད་དང་ཐུན་མོང་ངོ་ཞེས་བྱ་བར་སྦྱར་རོ། །​གང་དག་ཅེས་བྱ་བ་ནི་དངོས་པོ་འགའ་ཡང་ངོ།
།​གང་ན་ཡང་ཞེས་བྱ་བ་ནི། དུས་གང་ན་དང་ཡུལ་གང་ན་ཡང་ངོ།
།​སྐྱེ་བ་ཞེས་བྱ་བ་ནི།སྐྱེས་པ་དང་། བྱུང་བ་དང་། མངོན་པར་གྲུབ་པའོ།
།​ནམ་ཡང་ཞེས་བྱ་བའི་སྒྲ་ནི། ལན་འགའ་ཡང་ཞེས་བྱ་བའི་དོན་ཏོ།
།​ཡོད་མ་ཡིན་ཞེས་བྱ་བ་ནི། ཡོད་པ་མ་ཡིན་པའོ།
།​གང་གི་ཕྱིར་རིམ་པ་རྣམ་པ་བཞི་པོ་དེ་དག་གིས་ཀྱང་དངོས་པོ་རྣམས་སྐྱེ་བར་མི་འཐད་པ་དེའི་ཕྱིར་འགག་པ་མེད་པ་ལ་སོགས་པའི་མི་མཐུན་པའི་ཕྱོགས་སེལ་བའི་ཚིག་རྣམས་སྨོས་སོ།
།​འདིར་སྨྲས་པ། ཁྱོད་ཀྱིས་རིམ་པ་རྣམ་པ་བཞི་པོ་གང་དག་གིས་དངོས་པོ་རྣམས་སྐྱེ་བ་མེད་པར་དཔྱད་པ་དེའི་རིགས་པ་གང་གིས་ཇི་ལྟར་མི་འཐད་པར་ཤེས་པར་འགྱུར།
འདིར་བཤད་པ། དངོས་པོ་རྣམས་ཀྱི་རང་བཞིན་ནི། །​རྐྱེན་ལ་སོགས་ལ་ཡོད་མ་ཡིན།
།​བདག་གི་དངོས་པོ་ཡོད་མིན་ན།
།​གཞན་གྱི་དངོས་པོ་ཡོད་མ་ཡིན།
།​དངོས་པོ་རྣམས་ཀྱི་ཞེས་བྱ་བ་ནི་ཆོས་རྣམས་ཀྱིའོ། །​རང་བཞིན་ནི་ཞེས་བྱ་བ་ནི། རང་གི་དངོས་པོ་ནི་རང་བཞིན་ཏེ།
བདག་ཉིད་ཀྱི་དངོས་པོ་ཞེས་བྱ་བའི་ཐ་ཚིག་གོ།
།​རྐྱེན་ལ་སོགས་ཞེས་བྱ་བ་ནི་རྒྱུ་ལ་སོགས་པ་དག་ལ་ཞེས་བྱ་བའི་ཐ་ཚིག་གོ།
།​སོགས་ལ་ཞེས་བྱ་བའི་སྒྲ་སྨོས་པ་ནི། གཞན་མུ་སྟེགས་ཅན་དག་གི་རྐྱེན་བསྟན་པ་ཐམས་ཅད་བསྡུས་པའི་ཕྱིར་རོ། །​ཡོད་མ་ཡིན་ཞེས་བྱ་བ་ནི་རྒྱུ་བསྟན་པ་སྔར་བཏང་སྟེ
ཡོད་པ་མ་ཡིན་ནོ་ཞེས་དགག་པའི་དོན་ཏོ།
།​བདག་གི་དངོས་པོ་ཞེས་བྱ་བ་ནི་བདག་ཉིད་ཀྱི་དངོས་པོ་ཞེས་བྱ་བའི་ཐ་ཚིག་གོ།
།​ཡོད་མིན་ན་ཞེས་བྱ་བ་ནི་ཡོད་པ་མ་ཡིན་ན་ཞེས་བྱ་བའི་དོན་ཏོ།
།​གཞན་གྱི་དངོས་པོ་ཞེས་བྱ་བ་ནི་གཞན་གྱི་ངོ་བོ་ཉིད་ནི་གཞན་གྱི་དངོས་པོ་སྟེ།
བདག་ཉིད་ཀྱི་དངོས་པོ་མ་ཡིན་པ་ཞེས་བྱ་བའི་ཐ་ཚིག་གོ།
།​ཡོད་མ་ཡིན་ཞེས་བྱ་བ་ནི་ཡོད་པ་མ་ཡིན་ནོ་ཞེས་བྱ་བའི་དོན་ཏོ།
།​གང་གི་ཕྱིར་དངོས་པོ་རྣམས་ཀྱི་རང་བཞིན་རྐྱེན་ལ་སོགས་པ་དག་ལ་ཡོད་པ་མ་ཡིན་པ་དེའི་ཕྱིར་དངོས་པོ་རྣམས་བདག་ལས་སྐྱེ་བར་མི་འཐད་དོ།
།​གང་གི་ཕྱིར་བདག་གི་དངོས་པོ་ཡོད་པ་མིན་གཞན་གྱི་དངོས་པོ་ཡོད་མ་ཡིན་པ་དེའི་ཕྱིར་དངོས་པོ་རྣམས་གཞན་ལས་སྐྱེ་བར་མི་འཐད་དོ།
།​བདག་གི་དངོས་པོ་དང་གཞན་གྱི་དངོས་པོ་ཡོད་པ་མ་ཡིན་པས་དངོས་པོ་རྣམས་གཉིས་ལས་སྐྱེ་བར་མི་འཐད་དོ།
།​རྒྱུ་མེད་པ་ནི་ཐ་ཆད་ཁོ་ན་ཡིན་པར་དེ་ལས་ཀྱང་དངོས་པོ་རྣམས་སྐྱེ་བར་མི་འཐད་དོ།
།​འདིར་ཆོས་མངོན་པར་ཤེས་པ་དག་གིས་སྨྲས་པ། རྐྱེན་རྣམ་བཞི་སྟེ་རྒྱུ་དང་ནི། །​དམིགས་པ་དང་ནི་དེ་མ་ཐག
།​བདག་པོ་ཡང་ནི་དེ་བཞིན་ཏེ།
།​རྐྱེན་ལྔ་པ་ནི་ཡོད་མ་ཡིན།
།​རབ་ཏུ་བྱེད་པ་རྩོམ་པ་དག་གིས་རྣམ་གྲངས་དེ་དང་དེ་དག་གིས་བརྟེན་པ་རྐྱེན་ཇི་སྙེད་གང་དག་བརྗོད་པ་དེ་དག་ཐམས་ཅད་ནི་རྐྱེན་བཞི་པོ་འདི་དག་ཉིད་དུ་འདུས་པས་རྐྱེན་ལྔ་པ་ཡོད་པ་མ་ཡིན་ནོ།
།​རྐྱེན་བཞི་པོ་གང་དག་ཏུ་འདུས་ཤེ་ན།
རྒྱུའི་རྐྱེན་ནི་བསྐྱེད་པའི་དོན་གྱིས་སོ།
།​དམིགས་པའི་རྐྱེན་ནི་རྟེན་གྱི་དོན་གྱིས་སོ།
།​དེ་མ་ཐག་པའི་རྐྱེན་ནི་བར་དུ་མ་ཆོད་པའི་དོན་གྱིས་སོ།
།​བདག་པོའི་རྐྱེན་ནི་དབང་བྱེད་པའི་དོན་གྱིས་ཏེ།
རྐྱེན་བཞི་པོ་དེ་དག་གིས་དངོས་པོ་རྣམས་ཀྱི་བྱ་བ་དང་སྐྱེ་བ་དང་འབྱུང་བ་དང་། རྒྱུའི་རྣམ་གྲངས་ཀྱི་སྒྲ་བརྗོད་དོ།
།​འདིར་བཤད་པ། བྱ་བ་རྐྱེན་དང་ལྡན་མ་ཡིན།
།​རྐྱེན་དང་མི་ལྡན་བྱ་བ་མེད།
།​བྱ་བ་མི་ལྡན་རྐྱེན་མ་ཡིན།
།​བྱ་བ་ལྡན་ནམ་འོན་ཏེ་ན།
།​ཁྱེད་ཀྱི་རྐྱེན་བཞི་པོ་དག་གིས་དངོས་པོ་རྣམས་ཀྱི་བྱ་བ་བརྗོད་པ་གང་ཡིན་པ་དེ་རྐྱེན་དང་ལྡན་པ་ཡིན་ནམ། རྐྱེན་དང་མི་ལྡན་པ་ཡིན་གྲང་ན།
དེ་ཡོད་པའམ་མེད་པ་གཉི་ག་ལ་ཡང་རྐྱེན་རྣམས་དགོས་པ་མེད་པས་ཡོད་པ་མ་ཡིན་ནོ།
།​རྐྱེན་རྣམས་ཀྱང་བྱ་བ་དང་ལྡན་པའམ་བྱ་བ་དང་མི་ལྡན་པ་ཡིན་གྲང་ན།
དེ་དག་ཀྱང་ཡོད་པའམ་མེད་པ་གཉིས་ཀ་ལ་ཡང་བྱ་བ་མེད་དེ།
བྱ་བ་བཞིན་ནམ། བསྲེགས་པ་དང་མ་བསྲེགས་པ་བཞིན་པས་དེ་ལ་རྐྱེན་བཞི་པོ་དག་གིས་དངོས་པོ་རྣམས་ཀྱི་བྱ་བ་བརྗོད་དོ་ཞེས་གང་སྨྲས་པ་དེའི་རིགས་པ་མ་ཡིན་ནོ།
།​ཡང་གཞན་ཡང་། འདི་དག་ལ་བརྟེན་སྐྱེ་བས་ན།
།​དེ་ཕྱིར་འདི་དག་རྐྱེན་ཅེས་གྲག
།​འདི་དག་ལ་བརྟེན་ནས་དངོས་པོ་རྣམས་སྐྱེ་བས་ན།
དེའི་ཕྱིར་འདི་དག་རྐྱེན་དུ་སྟོན་ཅེས་གྲག་པས་དེ་ལ་བཤད་པར་བྱ་སྟེ།
ཇི་སྲིད་མི་སྐྱེ་དེ་སྲིད་དུ། །​འདི་དག་རྐྱེན་མིན་ཇི་ལྟར་མིན།
།​ཇི་སྲིད་དུ་དངོས་པོ་མི་སྐྱེ་བ་དེ་སྲིད་དུ་འདི་དག་རྐྱེན་མ་ཡིན་པར་ཡང་ཇི་ལྟར་མི་འགྱུར་ཏེ།
ཞིག་པ་དང་མ་ཞིག་པ་བཞིན་ནོ།
།​ཡང་གཞན་ཡང་། མེད་དམ་ཡོད་པའི་དོན་ལ་ཡང་། །​རྐྱེན་ནི་རུང་བ་མ་ཡིན་ཏེ།
།​རྐྱེན་ནི་དངོས་པོ་མེད་པའི་འམ། ཡོད་པའི་ཡིན་གྲང་ན།
གཉི་གར་ཡང་མི་འཐད་དེ།
མ་སྐྱེས་པ་དང་སྐྱེས་པ་བཞིན་ནོ།
།​ཇི་ལྟ་ཞེ་ན།
བཤད་པ། མེད་ན་གང་གི་རྐྱེན་དུ་འགྱུར།
།​ཡོད་ན་རྐྱེན་གྱིས་ཅི་ཞིག་བྱ།
།​དམུས་ལོང་བཞིན་ནམ་ཐམས་ཅད་མཁྱེན་པ་བཞིན་ནོ།
།​འདིར་སྨྲས་པ། རྐྱེན་རྣམས་སྤྱིར་དགག་པ་ནི་བྱས་ན།
དེ་དག་རེ་རེ་ནས་ཇི་ལྟར་དགག་པར་བྱ།
འདིར་བཤད་པ། གང་ཚེ་ཆོས་ནི་ཡོད་པ་དང་། །​མེད་དང་ཡོད་མེད་མི་འགྲུབ་པ། །​ཇི་ལྟར་སྒྲུབ་བྱེད་རྒྱུ་ཞེས་བྱ།
།​དེ་ལྟ་ཡིན་ན་མི་རིགས་སོ།
།​འདི་ལ་ཆོས་གང་རྒྱུས་སྒྲུབ་པར་གྱུར་ན་དེ་ཡོད་པའམ་མེད་པའམ་ཡོད་མེད་གཅིག་སྒྲུབ་པར་འགྱུར་གྲང་ན།
དེ་ལ་གང་གི་ཚེ་ཡོད་པ་ཡང་སྒྲུབ་པར་མི་བྱེད།
མེད་པ་ཡང་སྒྲུབ་པར་མི་བྱེད།
ཡོད་མེད་ཀྱང་སྒྲུབ་པར་མི་བྱེད་པ་དེའི་ཚེ་ཇི་ལྟར་སྒྲུབ་པར་བྱེད་པ་རྒྱུ་ཞེས་བྱ་སྟེ།
དེ་ལྟ་ཡིན་ན་མི་རིགས་སོ།
།​དེ་ལྟར་རེ་ཞིག་རྒྱུ་བཀག་ཟིན་ཏོ།
།​དམིགས་པ་ཇི་ལྟར་དགག་ཅེ་ན།
བཤད་པ། ཡོད་པའི་ཆོས་འདི་དམིགས་པ་ནི། །​མེད་པ་ཁོ་ནར་ཉེ་བར་བསྟན།
།​དེ་ལྟར་ཆོས་འདི་དམིགས་མེད་ན།
།​དམིགས་པ་ཡོད་པར་ག་ལ་འགྱུར།
།​བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དག་ཏུ་ཆོས་གང་བསྟན་པ་དེ་ནི་རོ་གཅིག་པ་དམིགས་པ་མེད་པ་ཁོ་ན་ཡིན་ནོ་ཞེས་བཀའ་སྩལ་ཏེ
དེ་ལྟར་ཆོས་ཀྱི་དམིགས་པ་མེད་པར་བསྟན་པ་དེ་ལ་ཅིའི་ཕྱིར་དམིགས་པ་ཡོད་པར་སྟོན།
དམིགས་པ་དེ་ནི་མི་འཐད་དེ་ནམ་མཁའ་བཞིན་ནོ།
།​དེ་མ་ཐག་པ་ཇི་ལྟར་དགག་ཅེ་ན།
བཤད་པ། ཆོས་རྣམས་སྐྱེས་པས་ཡིན་ན།
།​འགག་པ་འཐད་པར་མི་འགྱུར་རོ། །​དེ་ཕྱིར་དེ་མ་ཐག་མི་རེགས། །​འགགས་ན་རྐྱེན་ཡང་གང་ཞིག་ཡིན།
།​ཆོས་རྣམས་སྐྱེ་བར་སྟོན་པ་ན།
།​ཆོས་མ་སྐྱེས་པ་རྣམས་ལ་འགག་པ་འཐད་པར་མི་འགྱུར་རོ། །​སྐྱེས་པ་རྣམས་ལ་འཐད་པར་འགྱུར་བས་གང་གི་ཕྱིར་དེ་ལྟ་ཡིན་པ་དེའི་ཕྱིར་དེ་མ་ཐག་པའི་རྐྱེན་ཅེས་བྱའོ་ཞེ་ན།
དེ་ནི་རིགས་པ་མ་ཡིན་ཏེ།
འགགས་ན་རྐྱེན་དུ་བསྟན་པ་མི་འཐད་དེ་མེད་པ་རྐྱེན་དུ་བསྟན་པར་བྱ་བ་དེ་གང་ཡིན།
དེ་ནི་དེ་མ་ཐག་པ་དགག་པའོ།
།​བདག་པོ་ཇི་ལྟར་དགག་ཅེ་ན།
བཤད་པ། དངོས་པོ་རང་བཞིན་མེད་རྣམས་ཀྱི། །​ཡོད་པ་གང་ཕྱིར་ཡོད་མིན་ན།
།​འདི་ཡོད་པས་ན་འདི་འབྱུང་ཞེས། །​བྱ་བ་དེ་ནི་འཐད་མ་ཡིན།
།​དངོས་པོ་རང་བཞིན་མེད་པ་རྣམས་ཀྱི་ཡོད་པ་ཞེས་བྱ་བ་གང་གི་ཕྱིར་ཡོད་པ་མ་ཡིན་པ་དེའི་ཕྱིར་འདི་ཡོད་པས་འདི་འབྱུང་ངོ་ཞེས་བྱ་བ་དེ་འཐད་པ་མ་ཡིན་ཏེ
དེ་ནི་བདག་པོ་དགག་པའོ།
།​དེ་ལྟར་རྐྱེན་དེ་དག་སྤྱི་དང་སོ་སོར་བཀག་པས། རྐྱེན་རྣམས་སོ་སོ་འདུས་པ་ལས། །​འབྲས་བུ་དེ་ནི་མེད་པ་ཉིད། །​རྐྱེན་རྣམས་ལ་ནི་གང་མེད་པ། །​དེ་ནི་རྐྱེན་ལས་ཇི་ལྟར་སྐྱེ། །​རྐྱེན་རྣམས་སོ་སོ་དང་འདུས་པ་དག་ལ་འབྲས་བུ་དེ་མེད་པ་ཉིད་ཡིན་ན
རྐྱེན་རྣམས་སོ་སོ་དང་འདུས་པ་དག་ལ་མེད་པ་གང་ཡིན་པ་དེ་རྐྱེན་ལས་སྐྱེ་བར་མི་རིགས་སོ།
།​ཅི་སྟེ་དེ་ནི་མེད་པར་ཡང་། །​རྐྱེན་དེ་དག་ལས་སྐྱེ་འགྱུར་ན།
།​རྐྱེན་མིན་ལས་ཀྱང་འབྲས་བུ་ནི། །​ཅི་ཡི་ཕྱིར་ན་སྐྱེ་མི་འགྱུར།
།​ཅི་སྟེ་འབྲས་བུ་དེ་མེད་པར་ཡང་རྐྱེན་རྣམས་ལས་སྐྱེ་བར་སེམས་ན།
འོ་ན་ད་མེད་པར་འདྲ་བ་རྐྱེན་མ་ཡིན་པ་དག་ལས་ཀྱང་ཅིའི་ཕྱིར་སྐྱེ་བར་མི་འགྱུར།
འདིར་སྨྲས་པ། ཁྱོད་ཀྱིས་རྐྱེན་དང་རྐྱེན་མ་ཡིན་པ་ཞེས་བརྗོད་པ་གང་དག་ཡིན་པ་དེ་དག་ནི་ཡོད་དོ།
།​འདིར་བཤད་པ། འབྲས་བུ་རྐྱེན་ལས་བྱུང་ཡིན་ན།
།​རྐྱེན་རྣམས་རང་ལས་བྱུང་མ་ཡིན།
།​རང་བྱུང་མིན་ལས་འབྲས་བུ་གང་། །​དེ་ནི་ཇི་ལྟར་རྐྱེན་ལས་བྱུང་།
།​དེ་ཕྱིར་རྐྱེན་ལས་བྱུང་མ་ཡིན།
།​རྐྱེན་མིན་ལས་བྱུང་འབྲས་བུ་ནི། །​ཡོད་མིན་འབྲས་བུ་མེད་པས་ན།
།​རྐྱེན་མིན་རྐྱེན་དུ་ག་ལ་འགྱུར།
།​ཁྱོད་ཀྱིས་རྐྱེན་དང་རྐྱེན་མ་ཡིན་པ་དག་ཡོད་དོ་ཞེས་སྨྲས་པ་གང་ཡིན་པ་དེ་ལ་བཤད་པར་བྱ་སྟེ།
འདི་ལ་ཁྱོད་ཀྱིས་སྔར་འབྲས་བུ་རྐྱེན་ལས་བྱུང་བ་ཡིན་ནོ།
།​ཞེས་བྱ་བ་དེ་ལྟར་བསམས་པ་དེ་ལ་རིགས་པས་རབ་ཏུ་བརྟགས་ན།
རྐྱེན་རྣམས་ནི་འབྲས་བུ་དང་འདྲ་བ་ཁོ་ནར་རང་ལས་བྱུང་བ་མ་ཡིན་ནོ།
།​རྐྱེན་རང་ལས་བྱུང་བ་མ་ཡིན་པ་དག་ལས་འབྲས་བུ་གང་བྱུང་བ་དེ་ཇི་ལྟར་རྐྱེན་ལས་བྱུང་བ་ཞེས་བྱ་བ་རིགས། དེ་ལྟ་བས་ན་འབྲས་བུ་རྐྱེན་ལས་བྱུང་བ་ཡང་མེད་ལ
རྐྱེན་མ་ཡིན་པ་ལས་བྱུང་བ་ཡང་མེད་དོ།
།​འབྲས་བུ་མེད་པས་ན་རྐྱེན་མ་ཡིན་པ་དང་། རྐྱེན་དག་ཀྱང་འབྲས་བུ་དང་འདྲ་བ་ཁོ་ནར་ངོ་བོ་ཉིད་ཀྱིས་ཡོད་པ་མ་ཡིན་ཏེ།
སྨིག་རྒྱུ་བཞིན་ནོ།
།​རྐྱེན་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་དང་པོའོ།།
།​།འདིར་སྨྲས་པ། འདི་ལ་དུས་གསུམ་གྱི་གནས་སྐབས་ཀྱི་བྱ་བ་དག་སྣང་སྟེ།
དུས་གསུམ་གྱི་གནས་སྐབས་ཚད་མར་བྱས་ནས།
སོང་བ་དང་མ་སོང་བ་དང་བགོམ་པ་ཞེས་བྱ་བ་ལ་སོགས་པ་དེ་དག་རྒྱ་ཆེར་བསྟན་པས། དེའི་ཕྱིར་བྱ་བ་ཡོད་དོ།
།​འདིར་བཤད་པ། རེ་ཞིག་སོང་ལ་འགྲོ་མེད་དེ།
།​མ་སོང་བ་ལའང་འགྲོ་བ་མེད།
།​སོང་དང་མ་སོང་མ་གཏོགས་པར། །​བགོམ་པ་ཤེས་པར་མི་འགྱུར་རོ། །​འདི་ལ་རེ་ཞིག་སོང་བ་ལ་འགྲོ་བ་མེད་དེ
སོང་ཟིན་པའི་ཕྱིར་ཏེ།
བྱ་བ་དང་བྲལ་བ་ལ་མི་འཐད་པའི་ཕྱིར་རོ། །​མ་སོང་བ་ལ་ཡང་འགྲོ་བ་མེད་དེ་
འགྲོ་བ་མེད་པའི་ཕྱིར་རོ། །​བགོམ་པ་ལ་ཡང་འགྲོ་བ་མེད་དེ་
སོང་བ་དང་མ་སོང་བ་དག་མ་གཏོགས་པར་བགོམ་པ་མེད་པའི་ཕྱིར་ཏེ།
མར་མེ་དང་སྣང་བ་བཞིན་ནོ།
།​འདིར་སྨྲས་པ། གང་ན་གཡོ་བ་དེ་ན་འགྲོ
།​དེ་ཡང་གང་གི་བགོམ་པ་ལ།
།​གཡོ་བ་སོང་མིན་མ་སོང་མིན།
།​དེ་ཕྱིར་བགོམ་ལ་འགྲོ་བ་ཡོད།
།​འདི་ན་གང་ན་གཡོ་བ་སྣང་བ་དེ་ན་འགྲོ་བ་ཡོད་དེ།
དེ་ཡང་གང་གི་ཕྱིར་བགོམ་པ་ལ་སྣང་གི་གཡོ་བ་སོང་བ་ལ་ཡང་མི་སྣང་།
མ་སོང་བ་ལ་ཡང་མི་སྣང་བ་དེའི་ཕྱིར། བགོམ་པ་ལ་ཡང་འགྲོ་བ་ཡོད་དོ།
།​འདིར་བཤད་པ། བགོམ་ལ་འགྲོ་བ་ཡོད་པར་ནི། །​ཇི་ལྟ་བུར་ན་འཐད་པར་འགྱུར།
།​གང་ཚེ་འགྲོ་བ་མེད་པ་ཡི། །​བགོམ་པ་འཐད་པ་མེད་ཕྱིར་རོ། །​འདི་ལ་བགོམ་པ་ལ་འགྲོ་བ་ཡོད་པ་མི་འཐད་དེ།
ཅིའི་ཕྱིར་ཞེ་ན། འདི་ལྟར་འགྲོ་བ་མེད་པའི་བགོམ་པ་ངེས་པར་གཟུང་བ་མི་འཐད་པའི་ཕྱིར་ཏེ།
མོ་གཤམ་གྱི་བུ་བཞིན་ནོ།
།​ཡང་གཞན་ཡང་། གང་གི་བགོམ་ལ་འགྲོ་ཡོད་པ། །​དེ་ཡི་བགོམ་ལ་འགྲོ་མེད་པར། །​ཐལ་བར་འགྱུར་ཏེ་
གང་གི་ཕྱིར། །​བགོམ་པ་ཁོང་དུ་ཆུད་ཕྱིར་རོ། །​འདི་ལ་གང་གི་ཕྱོགས་ལ་བགོམ་པ་ལ་འགྲོ་བ་ཡོད་པར་འདོད་པ་དེའི་བགོམ་པ་ལ་འགྲོ་བ་མེད་པར་ཐལ་བར་འགྱུར་ཏེ
མ་ལྟོས་པར་འགྲུབ་པར་འགྱུར་རོ་ཞེས་བྱ་བའི་ཐ་ཚིག་གོ།
།​ཅིའི་ཕྱིར་ཞེ་ན།
གང་གི་ཕྱིར་བགོམ་པ་ཁོང་དུ་ཆུད་པའི་ཕྱིར་ཏེ།
ཚིག་འདི་ལ་མངོན་པར་ཞེན་པའི་ཕྱིར་རོ། །​དེ་ཡང་མི་འདོད་དེ།
དེའི་ཕྱིར་བགོམ་པ་ལ་འགྲོ་བ་ཡོད་དོ།
།​ཞེས་བྱ་བ་ནི་རིགས་པ་མ་ཡིན་ཏེ།
གྲུབ་མོ་བཞིན་ནོ།
།​ཡང་གཞན་ཡང་། བགོམ་ལ་འགྲོ་བ་ཡོད་ན་ནི། །​འགྲོ་བ་གཉིས་སུ་ཐལ་འགྱུར་ཏེ།
།​གང་གིས་བགོམ་པ་དེ་དང་ནི། །​དེ་ལ་འགྲོ་བ་གང་ཡིན་པའོ།
།​འདི་ལ་བགོམ་པ་ལ་འགྲོ་བ་ཡོད་པར་འདོད་ན།
འགྲོ་བ་གཉིས་སུ་ཐལ་བར་འགྱུར་ཏེ།
ཇི་ལྟ་ཞེ་ན། འགྲོ་བ་གང་གིས་བགོམ་པ་ཞེས་བརྗོད་པ་དེ་དང་དེ་ལ་ཡང་འགྲོ་བར་འགྱུར་བ་གང་ཡིན་པའོ།
།​ཡང་གཞན་ཡང་། འགྲོ་བ་གཉིས་སུ་ཐལ་འགྱུར་ན།
།​འགྲོ་བ་པོ་ཡང་གཉིས་སུ་འགྱུར།
།​གང་ཕྱིར་འགྲོ་བ་མེད་པར་ནི། །​འགྲོ་བ་འཐད་པར་མི་འགྱུར་ཕྱིར། །​འདི་ལ་འགྲོ་བ་གཉིས་སུ་ཐལ་བར་འགྱུར་ན
འགྲོ་བ་པོ་ཡང་གཉིས་སུ་ཐལ་བར་འགྱུར་ཏེ།
ཅིའི་ཕྱིར་ཞེ་ན། གང་གི་ཕྱིར་འགྲོ་བ་པོ་མེད་པར་འགྲོ་བ་འཐད་པར་མི་འགྱུར་བའི་ཕྱིར་རོ། །​འགྲོ་བ་གཉིས་དང་འགྲོ་བ་པོ་གཉིས་སུ་ཐལ་བར་འགྱུར་བ་དེ་ནི་མི་འདོད་དེ
དེའི་ཕྱིར་བགོམ་པ་ལ་འགྲོ་བ་ཡོད་དོ་ཞེས་བྱ་བ་དེ་རིགས་པ་མ་ཡིན་ཏེ།
མགོ་བཅད་པ་བཞིན་ནོ།
།​འདིར་སྨྲས་པ།འགྲོ་བ་པོ་མེད་པར་འགྲོ་བ་འཐད་པར་མི་འགྱུར་བ་དེ་ནི་དེ་བཞིན་ཏེ།
དེའི་ཕྱིར་འགྲོ་བ་པོ་དུས་གསུམ་དུ་ངེས་པར་གནས་པ་ལ་བརྟེན་པའི་འགྲོ་བ་ཡོད་དོ།
།​འདིར་བཤད་པ། གལ་ཏེ་འགྲོ་པོ་མེད་གྱུར་ན།
།​འགྲོ་བ་འཐད་པར་མི་འགྱུར་ཏེ།
།​འགྲོ་བ་མེད་ན་འགྲོ་བ་པོ། །​ཡོད་པ་ཉིད་དུ་ག་ལ་འགྱུར།
།​གང་གི་ཚེ་འགྲོ་བ་པོ་མེད་ན་འགྲོ་བ་མི་འཐད་པ་དེའི་ཚེ། དེ་ཇི་ལྟར་འགྲོ་བ་མེད་ན།
འགྲོ་བ་པོ་ཡོད་པར་འགྱུར་ཏེ།
དེ་ལ་འགྲོ་བ་པོ་དུས་གསུམ་དུ་ངེས་པར་གནས་པ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​ཡང་གཞན་ཡང་། རེ་ཞིག་འགྲོ་པོ་མི་འགྲོ་སྟེ།
།​འགྲོ་བ་པོ་མིན་འགྲོ་བ་མིན།
།​འགྲོ་པོ་འགྲོ་པོ་མིན་ལས་གཞན། །​གསུམ་པ་གང་ཞིག་འགྲོ་བར་འགྱུར།
།​འདི་ལ་འགྲོ་བ་པོ་ཞིག་འགྲོ་བར་འགྱུར་རམ། འགྲོ་བ་པོ་མ་ཡིན་པ་ཞིག་འགྲོ་བར་འགྱུར་རམ། དེ་གཉིས་ལས་གཞན་པ་གསུམ་པ་ཞིག་འགྲོ་བར་འགྱུར་གྲང་ན
དེ་ལ་རེ་ཞིག་འགྲོ་བ་པོ་ནི་མི་འགྲོ་སྟེ།
འགྲོ་བ་ཡོད་པའི་ཕྱིར་རོ། །​འགྲོ་བ་པོ་མ་ཡིན་པ་ཡང་མི་འགྲོ་སྟེ་
འགྲོ་བ་མེད་པའི་ཕྱིར་རོ། །​དེ་གཉིས་ལས་གཞན་པ་གསུམ་པ་ཡང་ནི་འགྲོ་སྟེ
མེད་པའི་ཕྱིར་རོ། །​གང་ཞིག་ཡོད་ན་དེ་འགྲོ་བ་པོའམ། འགྲོ་བ་པོ་མ་ཡིན་པ་ཞིག་ཡིན་གྲང་ན།
དེ་གཉི་ག་ཡང་འགྲོ་བར་མི་འཐད་པས་དེའི་ཕྱིར་དེ་ནི་རིགས་པ་མ་ཡིན་ནོ།
།​ཡང་གཞན་ཡང་། རེ་ཞིག་འགྲོ་པོ་འགྲོའོ་ཞེས། །​ཇི་ལྟར་འཐད་པ་ཉིད་དུ་འགྱུར།
།​འགྲོ་བ་མེད་ན་
འགྲོ་བ་པོ། །​ནམ་ཡང་འཐད་པར་མི་འགྱུར་རོ། །​འདི་ལ་འགྲོ་བ་པོ་འགྲོ་པོ་ཞེས་བྱ་བ་གང་ཡིན་པ་དེ་ལ་མངོན་པར་ཞེན་པ་དེ་ནི་མི་འཐད་དེ
ཅིའི་ཕྱིར་ཞེ་ན། འགྲོ་བ་མེད་ན་
འགྲོ་བ་པོ་ནམ་ཡང་འཐད་པར་མི་འགྱུར་བའི་ཕྱིར་རོ། །​ཡང་གཞན་ཡང་། གང་གི་ཕྱོགས་ལ་འགྲོ་བ་པོ། །​འགྲོ་བ་དེ་ལ་འགྲོ་མེད་པའི། །​འགྲོ་པོ་ཡིན་པར་ཐལ་འགྱུར་ཏེ
།​འགྲོ་པོ་འགྲོ་བར་འདོད་ཕྱིར་རོ། །​དེ་ལ་གང་གི་ཕྱོགས་ལ་འགྲོ་བ་པོ་འགྲོ་བར་འདོད་པ་དེ་ལ་འགྲོ་བ་མེད་པའི་འགྲོ་བ་པོ་ཡིན་པར་ཐལ་བར་འགྱུར་ཏེ
ཅིའི་ཕྱིར་ཞེ་ན། འདི་ལྟར་འགྲོ་བ་པོ་འགྲོ་བར་འདོད་པའི་ཕྱིར་རོ། །​ཡང་གཞན་ཡང་། གལ་ཏེ་འགྲོ་པོ་འགྲོ་འགྱུར་ན།
།​འགྲོ་བ་གཉིས་སུ་ཐལ་འགྱུར་ཏེ།
།​གང་གིས་འགྲོ་པོར་མངོན་པ་དང་། །​འགྲོ་པོར་གྱུར་ནས་གང་འགྲོ་བའོ།
།​འགྲོ་བ་པོ་འགྲོ་ཞེས་བྱ་བའི་ཕྱོགས་འདི་ལ།
འགྲོ་བ་གཉིས་སུ་ཐལ་བར་འགྱུར་ཏེ།
ཇི་ལྟ་ཞེ་ན། འགྲོ་བ་གང་གིས་འགྲོ་བ་པོར་མངོན་པ་དང་། འགྲོ་བ་པོར་གྱུར་ནས་འགྲོ་བ་གཞན་གང་གིས་དུས་ཕྱིས་འགྲོ་བར་འགྱུར་བའོ།
།​དེ་ནི་མི་འདོད་པས་དེ་ལ་འགྲོ་བ་པོ་དུས་གསུམ་དུ་ངེས་པར་གནས་པ་ཞེས་གང་སྨྲས་པ་དེ་རིགས་པ་མ་ཡིན་ཏེ།
མོ་གཤམ་གྱི་བུ་བཞིན་ནོ།
།​དེའི་ཕྱིར་དེ་ལྟར་ཡོངས་སུ་བརྟགས་ན།
སོང་ལ་འགྲོ་བའི་རྩོམ་མེད་དེ།
།​མ་སོང་བ་ལའང་འགྲོ་རྩོམ་མེད།
།​བགོམ་ལ་རྩོམ་པ་ཡོད་མིན་ན།
།​གང་དུ་འགྲོ་བ་རྩོམ་པར་བྱེད།
།​ཡང་གཞན་ཡང་། འགྲོ་བ་རྩོམ་པའི་སྔ་རོལ་ན།
།​གང་དུ་འགྲོ་བ་རྩོམ་འགྱུར་བ། །​བགོམ་པ་མེད་ཅིང་སོང་བ་མེད།
།​མ་སོང་འགྲོ་བ་ག་ལ་ཡོད།
།​འགྲོ་རྩོམ་རྣམ་པ་ཐམས་ཅད་དུ། །​སྣང་བ་མེད་པ་ཉིད་ཡིན་ན།
།​སོང་བ་ཅི་ཞིག་བགོམ་པ་ཅི། །​མ་སོང་ཅི་ཞེས་རྣམ་པར་བརྟག
།​འགྲོ་བ་རྩོམ་པའི་སྔ་རོལ་ན།
།​གང་དུ་འགྲོ་བ་རྩོམ་པར་འགྱུར་བའི་བགོམ་པ་མེད་ཅིང་སོང་བ་ཡང་མེད་དོ།
།​མ་སོང་བར་འགྲོ་བ་རྩོམ་པར་འགྱུར་རོ། །​སྙམ་ན་དེ་ཡང་མི་རུང་སྟེ།
ཅིའི་ཕྱིར་ཞེ་ན།མ་སོང་བ་ཉིད་ཡོད་པ་མ་ཡིན་པའི་ཕྱིར། མ་སོང་བར་འགྲོ་བ་རྩོམ་པར་འགྱུར་བ་ག་ལ་ཡོད།
དེའི་ཕྱིར་འགྲོ་བའི་རྩོམ་པ་རྣམ་པ་ཐམས་ཅད་དུ་སྣང་བ་མེད་པ་ཉིད་ཡིན་ན།
སོང་བ་དང་བགོམ་པ་དང་། མ་སོང་བ་ཞེས་བྱ་བ་གསུམ་དུ་རྣམ་པར་བརྟག་པ་གང་ཡིན་པ་དེ་དག་ཅིའི་ཕྱིར་རྣམ་པར་བརྟག་པར་བྱ་སྟེ།
སེམས་བརྟག་པ་བཞིན་ནོ།
།​འདིར་སྨྲས་པ། འགྲོ་བ་པོའི་སྡོད་པ་ཡོད་དོ།
།​འདིར་བཤད་པ། རེ་ཞིག་འགྲོ་པོ་མི་སྡོད་དེ།
།​འགྲོ་བ་པོ་མིན་སྡོད་པ་མིན།
།​འགྲོ་པོ་འགྲོ་པོ་མིན་ལས་གཞན། །​གསུམ་པ་གང་ཞིག་སྡོད་པར་འགྱུར།
།​འདི་ལ་འགྲོ་བ་པོ་ཞིག་སྡོད་པར་འགྱུར་རམ། འགྲོ་བ་པོ་མ་ཡིན་པ་ཞིག་སྡོད་པར་འགྱུར་རམ། དེ་གཉིས་ལས་གཞན་པ་གསུམ་པ་ཞིག་སྡོད་པར་འགྱུར་གྲང་ན
དེ་ལ་རེ་ཞིག་འགྲོ་བ་པོ་ནི་མི་སྡོད་དེ།
འགྲོ་བ་ཡོད་པའི་ཕྱིར་རོ། །​འགྲོ་བ་པོ་མ་ཡིན་པ་ཡང་མི་སྡོད་དེ།
འགྲོ་བ་མེད་པའི་ཕྱིར་ཏེ།
འགྲོ་བའི་མི་མཐུན་པའི་ཕྱོགས་ནི་སྡོད་པ་ཡིན་པའི་ཕྱིར་རོ། །​འདི་གཉིས་ལས་གཞན་པ་གསུམ་པ་ཡང་མི་སྡོད་དེ།
མེད་པའི་ཕྱིར་རོ། །​གང་ཞིག་ཡོད་ན་
དེ་འགྲོ་བ་པོའམ། འགྲོ་བ་པོ་མ་ཡིན་པ་ཞིག་ཡིན་པར་འགྱུར་གྲང་ན་
གཉི་ག་ལྟར་ཡང་བཀག་པས་དེའི་ཕྱིར་འགྲོ་བ་པོའི་སྡོད་པ་ཡོད་དོ་ཞེས་བྱ་བ་དེ་རིགས་པ་མ་ཡིན་ཏེ
བྱེ་མ་དག་ལ་འབྲུ་མར་བཞིན་ནོ།
།​ཡང་གཞན་ཡང་། རེ་ཞིག་འགྲོ་པོ་སྡོད་དོ་ཞེས། །​ཇི་ལྟར་འཐད་པ་ཉིད་དུ་འགྱུར།
།​འགྲོ་བ་མེད་ན་
འགྲོ་བ་པོ། །​ནམ་ཡང་འཐད་པར་མི་འགྱུར་རོ། །​འགྲོ་བ་པོ་སྡོད་དོ་ཞེས་བྱ་བ་གང་ཡིན་པ་དེ་ལ་མངོན་པར་ཞེན་པ་དེ་མི་འཐད་དེ
ཅིའི་ཕྱིར་ཞེ་ན། འགྲོ་བ་མེད་ན་འགྲོ་བ་པོ་ནམ་ཡང་འཐད་པར་མི་འགྱུར་བའི་ཕྱིར་ཏེ།
རྡུལ་ཕྲ་རབ་དག་ཡོད་དོ་ཞེས་བྱ་བ་བཞིན་ནོ།
།​ཡང་གཞན་ཡང་། བགོམ་ལས་སྡོད་པར་མི་འགྱུར་ཏེ།
།​སོང་དང་མ་སོང་ལས་ཀྱང་མིན།
།​ད་འགྲོ་བ་པོ་དེ་བགོམ་པ་ལས་སྡོད་པར་འགྱུར་རམ། སོང་བ་དང་མ་སོང་བ་ལས་སྡོད་པར་འགྱུར་གྲང་ན།
དེ་གསུམ་ཆར་ལས་ཀྱང་སྡོད་པར་མི་འགྱུར་ཏེ།
ཅིའི་ཕྱིར་ཞེ་ན། དེ་གསུམ་ཆར་ལས་ཀྱང་སྡོད་པར་མི་འཐད་པའི་ཕྱིར་རོ། །​དེ་ལ་འགྲོ་བ་པོའི་སྡོད་པ་ཡོད་དོ་ཞེས་གང་སྨྲས་པ་དེ་རིགས་པ་མ་ཡིན་ཏེ
མོ་གཤམ་གྱི་བུ་འཆི་བ་བཞིན་ནོ།
།​དེ་ནི། འགྲོ་བ་དང་ནི་འཇུག་པ་དང་། །​ལྡོག་པ་ཡང་ནི་འགྲོ་དང་མཚུངས།
།​ཇི་ལྟར་འགྲོ་བ་རྒྱ་ཆེར་བསམས་པ་དེ་བཞིན་དུ་འཇུག་པ་དང་ལྡོག་པ་ཡང་འགྲོ་བ་དང་མཚུངས་པར་བསམ་པར་བྱའོ།
།​ད་ནི་འགྲོ་བ་དང་འགྲོ་བ་པོ་དག་དེ་ཉིད་དང་གཞན་ཉིད་དུ་ཡང་མི་སྲིད་དེ།
ཇི་ལྟ་ཞེ་ན། བཤད་པ། འགྲོ་བ་དེ་དང་འགྲོ་བ་པོ། །​དེ་ཉིད་ཅེས་ཀྱང་བྱར་མི་རུང་། །​འགྲོ་བ་དང་ནི་འགྲོ་བ་པོ། །​གཞན་ཉིད་ཅེས་ཀྱང་བྱར་མི་རུང་། །​འདིར་སྨྲས་པ། སྐྱོན་ཅིར་འགྱུར།
བཤད་པ། གལ་ཏེ་འགྲོ་བ་གང་ཡིན་པ། །​དེ་ཉིད་འགྲོ་པོ་ཡིན་གྱུར་ན།
།​བྱེད་པ་པོ་དང་ལས་ཉིད་ཀྱང་། །​གཅིག་པ་ཉིད་དུ་ཐལ་བར་འགྱུར།
།​གལ་ཏེ་འགྲོ་དང་འགྲོ་བ་པོ། །​གཞན་པ་ཉིད་དུ་རྣམ་བརྟགས་ན།
།​འགྲོ་པོ་མེད་པའི་འགྲོ་བ་དང་། །​འགྲོ་བ་མེད་པའི་འགྲོ་པོར་འགྱུར།
།​གང་དག་དངོས་པོ་གཅིག་པ་དང་། །​དངོས་པོ་གཞན་པ་ཉིད་དུ་ནི། །​གྲུབ་པར་གྱུར་པ་ཡོད་མིན་ན།
།​དེ་གཉིས་གྲུབ་པ་ཇི་ལྟར་ཡོད།
།​ཕ་དང་བུ་བཞིན་ནོ།
།​ཡང་གཞན་ཡང་། འགྲོ་བ་མི་སྲིད་པ་ཉིད་ཀྱི་ཕྱིར། ད་འགྲོ་བ་པོ་ཡང་མི་འགྲུབ་པོ། །​ཇི་ལྟ་ཞེ་ན།
བཤད་པ། །​འགྲོ་བ་གང་གིས་འགྲོ་པོར་མངོན།
།​འགྲོ་བ་དེ་ནི་དེ་འགྲོ་མིན།
།​གང་ཕྱིར་འགྲོ་བའི་སྔ་རོལ་མེད།
།​གང་ཞིག་གང་དུ་འགྲོ་བར་འགྱུར།
།​འགྲོ་བ་གང་གིས་འགྲོ་བ་པོར་མངོན་པ་དང་། མཚོན་པ་དང་གཟུང་བར་བྱེད་པའི་འགྲོ་བ་དེ་ནི་འགྲོ་བ་པོ་དེ་འགྲོ་བར་བྱེད་པ་མ་ཡིན་ཏེ།
ཅིའི་ཕྱིར་ཞེ་ན། གང་གི་ཕྱིར་འགྲོ་བ་དེའི་སྔ་རོལ་ན།
འགྲོ་བ་པོ་མེད་དེ་
དཔེར་ན་སྐྱེས་པ་དང་བུད་མེད་ལྟ་བུ་གང་ཞིག་གྲོང་ངམ་གྲོང་ཁྱེར་ལྟ་བུ་གང་དུ་འགྲོ་བར་འགྱུར་བ་མེད་པའི་ཕྱིར་རོ། །​ཡང་གཞན་ཡང་། འགྲོ་བ་གང་གིས་འགྲོ་པོར་མངོན།
།​དེ་ལས་གཞན་པ་དེ་འགྲོ་མིན།
།​གང་ཕྱིར་འགྲོ་བོ་གཅིག་པུ་ལ།
།​འགྲོ་བ་གཉིས་སུ་མི་འཐད་དོ།
།​འགྲོ་བ་གང་གིས་འགྲོ་བ་པོར་མཐོང་བ་དང་། མཚོན་པ་དང་གཟུང་བར་བྱེད་པའི་འགྲོ་བ་དེ་ལས་གཞན་པ་ཡང་འགྲོ་བ་པོ་དེ་འགྲོ་བར་བྱེད་པ་མ་ཡིན་ཏེ།
ཅིའི་ཕྱིར་ཞེ་ན། གང་གི་ཕྱིར་འགྲོ་བ་པོ་གཅིག་པུ་ལ་འགྲོ་བ་གཉིས་སུ་མི་འཐད་པའི་ཕྱིར་ཏེ།
ས་བོན་གཅིག་ལས་མྱུ་གུ་གཉིས་པ་བཞིན་ནོ།
།​ཡང་གཞན་ཡང་། འགྲོ་པོ་ཡིན་པར་གྱུར་པ་ནི། །​འགྲོ་རྣམ་གསུམ་དུ་འགྲོ་མི་བྱེད།
།​དེ་མ་ཡིན་པར་གྱུར་པ་ཡང་། །​འགྲོ་རྣམ་གསུམ་དུ་འགྲོ་མི་བྱེད།
།​ཡིན་དང་མ་ཡིན་གྱུར་པ་ཡང་། །​འགྲོ་རྣམ་གསུམ་དུ་འགྲོ་མི་བྱེད།
།​དེ་ཕྱིར་འགྲོ་དང་འགྲོ་པོ་དང་། །​བགྲོད་པར་བྱ་བའང་ཡོད་མ་ཡིན།
།​སྨིག་རྒྱུ་བཞིན་ནོ།
།​ཡིན་པར་གྱུར་པ་ཞེས་བྱ་བ་ནི། མ་ལྟོས་པར་གྲུབ་པ་ཞེས་བྱ་བའི་ཐ་ཚིག་གོ།
།​འགྲོ་ཞེས་བྱ་བ་ནི་བགྲོད་པར་བྱ་ཞེས་བྱ་བའི་ཐ་ཚིག་གོ།
།​རྣམ་པ་གསུམ་དུ་ཞེས་བྱ་བ་ནི་སོང་བ་དང་མ་སོང་བ་དང་བགོམ་པ་ཞེས་བྱ་བའི་ཐ་ཚིག་གོ།
།​འགྲོ་མི་བྱེད་ཅེས་བྱ་བ་ནི། །​འགྲོ་བ་དགག་པའི་ཐ་ཚིག་གོ།
།​དེ་མ་ཡིན་པར་གྱུར་པ་ཡང་ཞེས་བྱ་བ་ནི་ཡོད་པ་མ་ཡིན་པ་ཞེས་བྱ་བའི་ཐ་ཚིག་གོ།
།​ལྷག་མ་ནི་སྔར་བསྟན་པ་བཞིན་ནོ།
།​ཡིན་པ་དང་མ་ཡིན་པར་གྱུར་པ་ཡང་ཞེས་བྱ་བ་ནི་སྔར་བསྟན་པ་རྣམ་པ་གཉིས་ཀ་འདྲེས་པའི་དངོས་པོར་བསྟན་པའོ།
།​ལྷག་མ་ནི་སྔར་བསྟན་པ་བཞིན་ནོ།
།​དེའི་ཕྱིར་ཞེས་བྱ་བ་ནི་མཇུག་བསྡུ་བ་སྟེ།
གང་གི་ཕྱིར་དེ་ལྟར་ཡོངས་སུ་བརྟགས་ན་དེ་དག་མི་འཐད་པ་དེའི་ཕྱིར། འགྲོ་བ་དང་འགྲོ་བ་པོ་དང་བགྲོད་པ་གསུམ་ཡང་ཡོད་པ་མ་ཡིན་ཏེ།
མགལ་མེའི་འཁོར་ལོ་བཞིན་ནོ།
།​སོང་བ་དང་མ་སོང་བ་དང་བགོམ་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་གཉིས་པའོ།།
།​།འདིར་སྨྲས་པ། ལྟ་དང་ཉན་དང་སྣོམ་པ་དང་། །​མྱོང་བར་བྱེད་དང་རེག་བྱེད་ཡིད། །​དབང་པོ་དྲུག་པོ་དེ་དག་གི །​སྤྱོད་ཡུལ་བལྟ་བར་བྱ་ལ་སོགས། །​ལྟ་བ་དང་ཉན་པ་ལ་སོགས་པ་དབང་པོ་དྲུག་པོ་དེ་དག་ནི་ཡོད་དོ།
།​དྲུག་པོ་དེ་དག་གི་སྤྱོད་ཡུལ་ནི་བལྟ་བར་བྱ་བ་ལ་སོགས་པ་དག་ཉིད་དོ།
།​མིག་གཟུགས་ལ་ལྟ་བ་ནས།
ཡིད་ཆོས་རྣམས་ཤེས་པར་བྱེད་པའི་བར་དག་གོ།
།​འདིར་བཤད་པ། ལྟ་བ་རང་གི་བདག་ཉིད་ན།
།​དེ་ནི་དེ་ལ་མི་ལྟ་ཉིད། །​གང་ཞིག་བདག་ལ་མི་ལྟ་བ། །​དེ་གཞན་དག་ལ་ཇི་ལྟར་ལྟ། །​ལྟ་བ་རང་གི་བདག་ཉིད་མེད་དེ
།​ཅིའི་ཕྱིར་ཞེ་ན།
འདི་ལྟར་དེ་ནི་དེ་ལ་མི་ལྟ་བ་ཉིད་ཡིན་པའི་ཕྱིར་རོ། །​གང་རང་གི་བདག་ཉིད་ལ་མི་ལྟ་བ་དེ་གཞན་དག་ལ་ཇི་ལྟར་ལྟ་བར་འགྱུར་ཏེ།
དེའི་ཕྱིར་མིག་ལྟ་བ་ཡིན་ནོ།
།​ཞེས་བྱ་བ་དེ་རིགས་པ་མ་ཡིན་ཏེ།
དམུས་ལོང་བཞིན་ནོ།
།​འདིར་སྨྲས་པ། མིག་ནི་རང་གི་བདག་ཉིད་ལ་མི་ལྟ་ཡང་གཞན་དག་ལ་ལྟ་སྟེ།
དཔེར་ན་མེ་བདག་ཉིད་སྲེག་པར་བྱེད་པ་མ་ཡིན་ཡང་གཞན་དག་སྲེག་པར་བྱེད་པ་བཞིན་ནོ།
།​འདིར་བཤད་པ། ལྟ་བ་རབ་ཏུ་བསྒྲུབ་པའི་ཕྱིར། །​མེ་ཡི་དཔེས་ནི་ནུས་མ་ཡིན།
།​སོང་དང་མ་སོང་བགོམ་པ་ཡིན།
།​དེ་ནི་ལྟར་བཅས་ལན་བཏབ་པོ། །​ལྟ་བ་རབ་ཏུ་བསྒྲུབ་པའི་ཕྱིར་མེའི་དཔེ་བྱས་པ་གང་ཡིན་པ་དེས་ནི་ནུས་པ་མ་ཡིན་ཏེ།
མི་ནུས་པ་དང་མི་ཆོག་གོ་ཞེས་བྱ་བའི་ཐ་ཚིག་གོ།
།​དེ་ནི་ལྟར་བཅས་ལན་བཏབ་པོ། །​ཞེས་བྱ་བ་ནི་མེའི་དཔེ་དེ་ལྟ་བ་དང་བཅས་པ་ལ་ཕྱིར་ཀླན་ཀ་བཙལ་བ་སྟེ།
ཕྱིར་བཟློག་གོ་ཞེས་བྱ་བའི་ཐ་ཚིག་གོ།
།​གལ་ཏེ་ཇི་ལྟ་ཞེ་ན།
སོང་བ་དང་མ་སོང་བ་དང་བགོམ་པ་དག་གིས་ཏེ།
དཔེར་ན་སོང་བ་དང་མ་སོང་བ་དང་བགོམ་པ་དག་ལ་འགྲོ་བའི་བྱ་བ་མི་འཐད་པ་དེ་བཞིན་དུ། བསྲེགས་པ་དང་མ་བསྲེགས་པ་དང་། བསྲེག་པ་དག་ལ་ཡང་སྲེག་པའི་བྱ་བ་མི་འཐད་ལ
དེ་བཞིན་དུ་བལྟས་པ་དང་མ་བལྟས་པ་དང་། ལྟ་བ་དག་ལ་ཡང་ལྟ་བའི་བྱ་བ་མི་འཐད་དོ།
།​ཡང་གཞན་ཡང་། གང་ཚེ་ཅུང་ཟད་མི་ལྟ་བ། །​ལྟ་བར་བྱེད་པ་མ་ཡིན་ནོ།
།​ལྟ་བས་ལྟ་བར་བྱེད་ཅེས་བྱར། །​དེ་ནི་ཇི་ལྟར་རིགས་པར་འགྱུར།
།​གང་གི་ཚེ་ཅུང་ཟད་ཀྱང་མི་ལྟ་བ་ནི་ལྟ་བར་བྱེད་པ་མ་ཡིན་ནོ།
།​ལྟ་བས་ལྟ་བ་བྱེད་ཅེས་བྱར་ཡང་། དེ་ཇི་ལྟར་རིགས་པར་འགྱུར་ཏེ།
གཉི་ག་ལྟར་ཡང་མི་འཐད་དོ།
།​ལྟ་བ་ལྟ་ཉིད་མ་ཡིན་ཏེ།
།​ལྟ་བ་མིན་པ་མི་ལྟ་ཉིད། །​ལྟ་བ་ཉིད་ཀྱིས་ལྟ་བ་པོ། །​རྣམ་པར་བཤད་པར་ཤེས་པར་བྱ།
།​རེ་ཞིག་ལྟ་བ་ནི་ལྟ་བར་བྱེད་པ་མ་ཡིན་ཏེ།
ཅིའི་ཕྱིར་ཞེ་ན། སྐྱོན་སྔར་བསྟན་པ་དག་ཏུ་ཐལ་བར་འགྱུར་བའི་ཕྱིར་ཏེ།
སོང་བ་དང་མ་སོང་བ་དང་།བགོམ་པས་བསམ་པ་གང་ཡིན་པར་འགྲོ་བ་པོ། །​འགྲོའོ་ཞེས་བྱ་བ་ལ་སྐྱོན་དུ་ཐལ་བ་གང་དག་ཏུ་ཐལ་བར་གྱུར་པ་དེ་དག་ཉིད་དུ་ཐལ་བར་འགྱུར་བས། དེའི་ཕྱིར་དེ་ནི་རིགས་པ་མ་ཡིན་ནོ།
།​ལྟ་བ་མ་ཡིན་པ་ཡང་ལྟ་བར་བྱེད་པ་མ་ཡིན་པ་ཉིད་དེ།
ཅིའི་ཕྱིར་ཞེ་ན། ལྟ་བའི་བྱ་བ་དང་བྲལ་བའི་ཕྱིར་རོ། །​འདི་ལྟར་གང་ལ་ལྟ་བའི་བྱ་བ་མེད་པ་དེ་ཇི་ལྟར་ལྟ་བར་འགྱུར་ཏེ།
རྡུལ་ཕྲ་རབ་བཞིན་ནོ།
།​བསྒྲུབ་པ་འདི་ཉིད་ཀྱིས་ལྟ་བ་པོ་ཡང་རྣམ་པར་བཤད་པར་ཤེས་པར་བྱའོ།
།​ཡང་གཞན་ཡང་། མ་སྤངས་ལྟ་པོ་ཡོད་མིན་ཏེ།
།​ལྟ་བ་སྤངས་པར་གྱུར་ཀྱང་ངོ།
།​ལྟ་པོ་མེད་ན་ཁྱོད་ཀྱི་ནི། །​བལྟ་བྱ་ལྟ་བ་ག་ལ་ཡོད།
།​ལྟ་བ་མ་སྤངས་སམ། ལྟ་བ་སྤངས་པར་གྱུར་ཀྱང་ལྟ་བ་པོ་ཡོད་པ་མ་ཡིན་ཏེ།
ལྟ་བ་དང་བཅས་སམ། ལྟ་བ་མེད་ཀྱང་ལྟ་བ་པོ་ཡོད་པ་མ་ཡིན་ནོ་ཞེས་བྱ་བའི་ཐ་ཚིག་གོ།
།​ལྟ་བ་པོ་མེད་ན་ཁྱོད་ཀྱི་བལྟ་བར་བྱ་བ་དང་ལྟ་བ་དག་ག་ལ་ཡོད།
ད་ནི། བལྟ་བྱ་ལྟ་བ་མེད་པའི་ཕྱིར། །​རྣམ་པར་ཤེས་ལ་སོགས་པ་བཞི། །​ཡོད་མིན་ཉེ་བར་ལེན་ལ་སོགས། །​ཇི་ལྟ་བུར་ན་ཡོད་པར་འགྱུར།
།​བལྟ་བར་བྱ་བ་དང་། ལྟ་བ་དག་མེད་པའི་ཕྱིར། རྣམ་པར་ཤེས་པ་དང་རེག་པ་དང་། ཚོར་བ་དང་སྲེད་པ་ཞེས་བྱ་བ་བཞི་པོ་དག་ཡོད་པ་མ་ཡིན་ནོ།
།​ཉེ་བར་ལེན་པ་ལ་སོགས་པ་སྲིད་པའི་ཡན་ལག་ལྷག་མ་རྣམས་ཀྱང་ཇི་ལྟར་ཡོད་པ་ཉིད་དུ་འགྱུར།
ལྟ་བས་ཉན་དང་སྣོམ་པ་དང་། །​མྱོང་བར་བྱེད་དང་རེག་བྱེད་ཡིད། །​ཉན་པ་པོ་དང་མཉན་ལ་སོགས། །​རྣམ་པར་བཤད་པར་ཤེས་པར་བྱ།
།​ལྟ་བ་ཉིད་ཀྱིས་ཉན་པ་དང་སྣོམ་པ་དང་མྱོང་བར་བྱེད་པ་དང་། རེག་པར་བྱེད་པ་དང་། ཡིད་དང་ཉན་པ་པོ་དང་མཉན་པར་བྱ་བ་ལ་སོགས་པ་དག་ཀྱང་རྣམ་པར་བཤད་པར་ཤེས་པར་བྱ་སྟེ
ཚ་ཆུ་འཐུང་བ་བཞིན་ནོ།
།​སྐྱེ་མཆེད་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་གསུམ་པའོ།།
།​།འདིར་སྨྲས་པ། ཕུང་པོ་ལྔ་ནི་ཡོད་དེ།
གདགས་པ་བསྟན་པའི་ཕྱིར་རོ། །​འདིར་བཤད་པ། གཟུགས་ཀྱི་རྒྱུ་ནི་མ་གཏོགས་པར། །​གཟུགས་ནི་དམིགས་པར་མི་འགྱུར་རོ། །​གཟུགས་ཞེས་བྱ་བ་མ་གཏོགས་པར། །​གཟུགས་ཀྱི་རྒྱུ་ཡང་མི་སྣང་ངོ། །​གཟུགས་ཀྱི་རྒྱུ་མ་གཏོགས་པར་ཡང་གཟུགས་དམིགས་པར་མི་འགྱུར་རོ། །​གཟུགས་ཞེས་བྱ་བ་མ་གཏོགས་པར་ཡང་གཟུགས་ཀྱི་རྒྱུ་མི་སྣང་ངོ། །​ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་དག་ལ་ཡང་བསྒྲུབ་པ་འདི་ཉིད་བལྟ་བར་བྱ་སྟེ
ས་བོན་དང་མྱུ་གུ་བཞིན་ནོ།
།​འདིར་སྨྲས་པ། གལ་ཏེ་གཟུགས་ཀྱི་རྒྱུ་མ་གཏོགས་པར་གཟུགས་དམིགས་པར་གྱུར་ན།
སྐྱོན་དུ་ཐལ་བ་ཇི་ཞིག་ཏུ་ཐལ་བར་འགྱུར།
འདིར་བཤད་པ། གཟུགས་ཀྱི་རྒྱུ་ནི་མ་གཏོགས་པར། །​གཟུགས་ན་གཟུགས་ནི་རྒྱུ་མེད་པར། །​ཐལ་བར་འགྱུར་ཏེ
གཟུགས་ཀྱི་རྒྱུ་མ་གཏོགས་པར་གཟུགས་དམིགས་པར་གྱུར་ན།
གཟུགས་རྒྱུ་མེད་པར་ཐལ་བར་འགྱུར་རོ། །​དེ་ལ་འདི་སྙམ་དུ་རྒྱུ་མེད་པར་གྱུར་ཀྱང་བླ་བར་སེམས་ན།
དེ་ལ་བཤད་པར་བྱ་སྟེ།
དོན་གང་ཡང་། རྒྱུ་མེད་པ་ནི་གང་ནའང་མེད།
དོན་གང་ཡང་རྒྱུ་མེད་པ་ནི་གང་ན་ཡང་མེད་དེ།
ནམ་མཁའ་ལ་ས་བོན་དང་མྱུ་གུ་བཞིན་ནོ།
།​འདིར་སྨྲས་པ། འོ་ན་ད་གཟུགས་ཞེས་བྱ་བ་མ་གཏོགས་པར་གཟུགས་ཀྱི་རྒྱུ་སྣང་ན།
སྐྱོན་དུ་ཐལ་བ་ཅི་ཞིག་ཏུ་ཐལ་བར་འགྱུར།
འདིར་བཤད་པ། གལ་ཏེ་གཟུགས་ནི་མ་གཏོགས་པར། །​གཟུགས་ཀྱི་རྒྱུ་ཞིག་ཡོད་ན་
ནི། །​འབྲས་བུ་མེད་པའི་རྒྱུར་འགྱུར་ཏེ
།​གལ་ཏེ་གཟུགས་མ་གཏོགས་པར་གཟུགས་ཀྱི་རྒྱུ་ཞིག་ཡོད་པར་གྱུར་ན།
དེ་ལྟ་ན་འབྲས་བུ་མེད་པའི་རྒྱུར་འགྱུར་རོ། །​དེ་ལ་འབྲས་བུ་མེད་པའི་རྒྱུ་ཞེས་བྱ་བ་དེ་ལ་མངོན་པར་ཞེན་པས་དེ་ལྟར་གྱུར་ཅིག་ཅེ་ན།
དེ་ལ་བཤད་པར་བྱ་སྟེ།
འབྲས་བུ་མེད་པའི་རྒྱུ་མེད་དོ།
།​འབྲས་བུ་མེད་པའི་རྒྱུ་ནི་ཅུང་ཟད་ཀྱང་མེད་དེ།
ཕ་དང་བུ་བཞིན་ནོ།
།​ཡང་གཞན་ཡང་། གཟུགས་ཡོད་ན་
ཡང་གཟུགས་ཀྱི་ནི། །​རྒྱུ་ཡང་འཐད་པར་མི་འགྱུར་ཉིད། །​གཟུགས་མེད་ན་
ཡང་གཟུགས་ཀྱི་ནི། །​རྒྱུ་ཡང་འཐད་པར་མི་འགྱུར་ཉིད། །​གཉི་ག་ལྟར་ན་ཡང་གཟུགས་ཀྱི་རྒྱུ་འཐད་པར་མི་འགྱུར་བ་ཉིད་དེ།
གཟུགས་ཡོད་ན་ཡང་གཟུགས་ཀྱི་རྒྱུ་འཐད་པར་མི་འགྱུར་བ་ཉིད་ལ།
གཟུགས་མེད་ན་ཡང་གཟུགས་ཀྱི་རྒྱུ་འཐད་པར་མི་འགྱུར་བ་ཉིད་དེ།
བསྲེགས་པ་དང་མ་བསྲེགས་པ་བཞིན་ནོ།
།​དེ་ལ་འདི་སྙམ་དུ་གཟུགས་ནི་རྒྱུ་མེད་པ་ཡིན་པར་སེམས་ན།
དེ་ལ་བཤད་པར་བྱ་སྟེ།
རྒྱུ་མེད་པ་ཡི་གཟུགས་དག་ནི། །​འཐད་པར་མི་རུང་རུང་མ་ཡིན།
།​རྒྱུ་མེད་པའི་གཟུགས་དག་ནི། རྣམ་པ་ཐམས་ཅད་ཀྱི་ཐམས་ཅད་དུ་འཐད་པར་མི་རུང་སྟེ།
རུང་བ་མ་ཡིན་ནོ།
།​གང་གི་ཕྱིར་དེ་ལྟ་ཡིན་པ། དེ་ཕྱིར་གཟུགས་ཀྱི་རྣམ་པར་རྟོག
།​འགའ་ཡང་རྣམ་པར་བརྟག་མི་བྱ།
།​དེ་ཕྱིར་ཞེས་བྱ་བ་ནི་མཇུག་བསྡུ་བའོ།
།​གཟུགས་ཀྱི་ཞེས་བྱ་བ་ནི་གཟུགས་ལ་གནས་པའི་ཞེས་བྱ་བའི་ཐ་ཚིག་གོ།
།​གང་གི་ཕྱིར་དེ་ལྟར་ཡོངས་སུ་བརྟགས་ན།
རྣམ་པ་ཐམས་ཅད་དུ་གཟུགས་མི་འཐད་པ་དེའི་ཕྱིར། གཟུགས་ལ་གནས་པའི་རྣམ་པར་རྟོག་པ་འགའ་ཡང་རྣམ་པར་བརྟག་པར་མི་བྱ་སྟེ།
ནམ་མཁའ་བཞིན་ནོ།
།​ཡང་གཞན་ཡང་། འབྲས་བུ་རྒྱུ་དང་འདྲ་བ་ཞེས་བྱ་བ་འཐད་པ་མ་ཡིན་ཏེ།
འབྲས་བུ་རྒྱུ་དང་འདྲ་བ་ཞེས། །​བྱ་བ་འཐད་པ་མ་ཡིན་ཏེ།
།​འབྲས་བུ་རྒྱུ་དང་མི་འདྲ་ཞེས། །​བྱ་བའང་འཐད་པ་མ་ཡིན་ནོ།
།​རིགས་པས་རྣམ་པར་དཔྱད་ན།
ད་འབྲས་བུ་རྒྱུ་དང་འདྲ་བ་ཞེས་བྱ་བ་དེ་ཡང་འཐད་པ་མ་ཡིན་ལ།
འབྲས་བུ་རྒྱུ་དང་མི་འདྲ་ཞེས་བྱ་བ་དེ་ཡང་འཐད་པ་མ་ཡིན་ཏེ།
ས་བོན་དང་མྱུ་གུ་དང་འབྲས་བུ་བཞིན་ནོ།
།​ཚོར་དང་འདུ་ཤེས་འདུ་བྱེད་དང་། །​སེམས་དང་དངོས་པོ་ཐམས་ཅད་ཀྱང་། །​རྣམ་པ་དག་ནི་ཐམས་ཅད་དུ། །​གཟུགས་ཉིད་ཀྱིས་ནི་རིམ་པ་མཚུངས།
།​ཚོར་བ་དང་འདུ་ཤེས་དང་འདུ་བྱེད་དང་། སེམས་ཀྱི་ཕུང་པོ་རྣམས་དང་། དངོས་པོ་ཐམས་ཅད་ཀྱང་རྣམ་པ་ཐམས་ཅད་དུ་རྒྱུ་དང་འབྲས་བུ་ལ་འཇུག་པ་མི་འཐད་པའི་རིམ་པ། གཟུགས་མི་འཐད་པའི་རིམ་པ་བསྟན་པ་ཉིད་ཀྱིས་མཚུངས་པར་བསམ་པར་བྱ་སྟེ
ཙ་ན་ག་ཀའི་གསེར་བཞིན་ནོ།
།​སྟོང་པ་ཉིད་ཀྱིས་བརྩད་བྱས་ཚེ། །​གང་ཞིག་ལན་འདེབས་སྨྲ་བྱེད་པ། །​དེ་ནི་ཐམས་ཅད་ལན་བཏབ་མིན།
།​བསྒྲུབ་པར་བྱ་དང་མཚུངས་པར་འགྱུར།
།​གང་དུ་ལ་ལར་སྟོང་པ་ཉིད་ཀྱིས་བརྩད་པར་བྱས་པའི་ཚེ། གང་ཞིག་སྟོང་པ་ཉིད་མ་ཡིན་པས་ལེན་འདེབས་ཤིང་སྨྲ་བར་བྱེད་པ་དེ་ཐམས་ཅད་ནི་ལན་བཏབ་པ་མ་ཡིན་ཏེ
དེ་དག་ནི་བསྒྲུབ་པར་བྱ་བ་དང་མཚུངས་པར་འགྱུར་བར་ཤེས་པར་བྱའོ།
།​སྟོང་པ་ཉིད་ཀྱིས་བཤད་བྱས་ཚེ། །​གང་ཞིག་སྐྱོན་འདོགས་སྨྲ་བྱེད་པ། །​དེ་ཡིས་ཐམས་ཅད་སྐྱོན་བཏགས་མིན།
།​བསྒྲུབ་པར་བྱ་དང་མཚུངས་པར་འགྱུར།
།​གང་དུ་ལ་ལར་སྟོང་པ་ཉིད་བཤད་པར་བྱས་པའི་ཚེ། གང་ཞིག་སྟོང་པ་ཉིད་མ་ཡིན་པས་སྐྱོན་འདོགས་ཤིང་སྨྲ་བར་བྱེད་པ་དེས་ཐམས་ཅད་ནི་སྐྱོན་བཏགས་པ་མ་ཡིན་ཏེ
བསྒྲུབ་པར་བྱ་བ་དང་།མཚུངས་པར་ཤེས་པར་བྱའོ།
།​རབ་ཏུ་བྱེད་པ་འདིའི་ཚིགས་སུ་བཅད་པ་ཐ་མ་དེ་གཉིས་ནི་སྟོང་པ་ཉིད་དང་ལྡན་པའི་གཏམ་ཐམས་ཅད་ལ་སྙིང་པོར་གྱུར་པ་ཡིན་པར་བལྟ་བར་བྱ་སྟེ།
དྲི་ཟའི་གྲོང་ཁྱེར་སྟོང་པ་བཞིན་ནོ།
།​ཕུང་པོ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཞི་པའོ།།
།​།བམ་པོ་གཉིས་པ། འདིར་སྨྲས་པ། ཁམས་རྣམས་ནི་ཡོད་དེ།
མཚན་ཉིད་རྣམ་པར་གཞག་པ་བསྟན་པའི་ཕྱིར་རོ། །​འདིར་བཤད་པ། ནམ་མཁའི་མཚན་ཉིད་སྔ་རོལ་ན།
།​ནམ་མཁའ་ཅུང་ཟད་ཡོད་མ་ཡིན།
།​འདི་ན་ནམ་མཁའི་མཚན་ཉིད་ཀྱི་སྔ་རོལ་ན་ནམ་མཁའ་ཅུང་ཟད་ཀྱང་ཡོད་པ་མ་ཡིན་ནོ།
།​དེ་ལ་འདི་སྙམ་དུ་གལ་ཏེ་ཡོད་པར་གྱུར་ན་སྔོན་ཅིར་འགྱུར་སྙམ་དུ་སེམས་ན་དེ་ལ་བཤད་པར་བྱ་སྟེ།
གལ་ཏེ་མཚན་ལས་སྔར་གྱུར་ན།
།​མཚན་ཉིད་མེད་པར་ཐལ་བར་འགྱུར།
།​གལ་ཏེ་ནམ་མཁའི་མཚན་ཉིད་ཀྱི་སྔ་རོལ་ན་ནམ་མཁའ་ཡོད་པར་གྱུར་ན།
ནམ་མཁའ་མཚན་ཉིད་མེད་པར་ཐལ་བར་འགྱུར་བས་དེ་ཡང་རིགས་པ་མ་ཡིན་ནོ།
།​དེ་ལ་འདི་སྙམ་དུ་མཚན་ཉིད་མེད་ཀྱང་ནམ་མཁའ་ནི་ཡོད་པར་སེམས་ན།
འདིར་བཤད་པ། མཚན་ཉིད་མེད་པའི་དངོས་པོ་ནི། །​འགའ་ཡང་གང་ནའང་ཡོད་མ་ཡིན།
།​ཡོངས་སུ་བརྟགས་ན་མཚན་ཉིད་མེད་པའི་དངོས་པོ་ནི་འགའ་ཡང་གང་ན་ཡང་ཡོད་པ་མ་ཡིན་ནོ།
།​མཚན་ཉིད་མེད་པའི་དངོས་མེད་ན།
།​མཚན་ཉིད་གང་དུ་འཇུག་པར་འགྱུར།
།​མཚན་ཉིད་མེད་པའི་དངོས་པོ་མེད་ན་མཚན་ཉིད་དེ་གང་དུ་འཇུག་པར་འགྱུར་ཏེ།
བྱེ་མ་ལ་འབྲུ་མར་བཞིན་ནོ།
།​ཡང་གཞན་ཡང་། གཉི་ག་ལྟར་ཡང་མཚན་ཉིད་མི་འཇུག་སྟེ།
ཇི་ལྟ་ཞེ་ན། བཤད་པ། མཚན་ཉིད་མེད་ལ་མཚན་ཉིད་ནི། །​མི་འཇུག་མཚན་ཉིད་བཅས་ལ་མིན།
།​མཚན་བཅས་མཚན་ཉིད་མེད་པ་ལས། །​གཞན་ལའང་འཇུག་པར་མི་འགྱུར་རོ། །​རེ་ཞིག་མཚན་ཉིད་དང་བཅས་པའི་དོན་ལ་ནི་མཚན་ཉིད་མི་འཇུག་སྟེ
ཅིའི་ཕྱིར་ཞེ་ན། གལ་ཏེ་མཚན་ཉིད་དང་བཅས་པ་ཡིན་ན་དེ་ལ་མཚན་ཉིད་འཇུག་པར་བྱ་ཅི་དགོས།
གལ་ཏེ་མཚན་ཉིད་དང་བཅས་པ་ལ་ཡང་མཚན་ཉིད་འཇུག་པར་འགྱུར་ན་ནི། མཚན་ཉིད་གཉིས་སུ་ཐལ་བར་འགྱུར་ཏེ།
མཚན་ཉིད་གང་གིས་མཚོན་པར་གྱུར་པ་དང་། དེ་ལ་ཡང་མཚན་ཉིད་འཇུག་པར་འགྱུར་བ་གང་ཡིན་པའོ།
།​མཚན་ཉིད་མེད་པའི་དོན་ལ་ཡང་མཚན་ཉིད་མི་འཇུག་སྟེ།
དོན་གང་ལ་མཚན་ཉིད་འཇུག་པར་འགྱུར་བ་དེ་གང་ཡིན།
ཅིའི་ཕྱིར་ཞེ་ན། འདི་ན་གླང་པོ་ཆེའི་མཚན་ཉིད་ནི་མཆེ་བ་ཅན་ཉིད་དང་། སྣ་གཅིག་འཕྱང་བ་ཉིད་དང་། མ་མཆུ་ཉ་ཕྱིས་ཀྱི་རྣམ་པ་འདྲ་བ་ཉིད་དང་། མགོ་བོ་གླད་པ་གསུམ་གྱིས་བརྒྱན་པ་ཉིད་དང་། རྣ་བ་ཞིབ་མ་འདྲ་བ་ཉིད་དང་། བཤུལ་གཞུ་ལྟར་སྒུར་བ་ཉིད་དང་། གསུས་པ་འཕྱང་བ་ཉིད་དང་། ལྟོ་བ་ཆེ་བ་ཉིད་དང་། མཇུག་མ་འཕོངས་དོ་ལ་འདུག་པ་ཉིད་དང་། རྐང་ལག་སྦོམ་ཞིང་ཟླུམ་པ་བཞི་དང་ལྡན་པ་ཉིད་དག་ཡིན་ན
དེ་དག་མ་གཏོགས་པར་གང་ལ་གླང་པོ་ཆེའི་མཚན་ཉིད་འཇུག་པར་འགྱུར་བའི་གླང་པོ་ཆེ་དེ་དག་གང་ཡིན།
དེ་བཞིན་དུ་རྟའི་མཚན་ཉིད་ཀྱང་། གདོང་རིང་བ་ཉིད་དང་། རྣ་བ་སྦུབས་ཅན་མཐོ་བ་ཉིད་དང་། རྔོག་མ་ཅན་ཉིད་དང་། རྐང་ལག་རྨིག་པ་གཅིག་པ་བཞི་དང་ལྡན་པ་ཉིད་དང་། རྔ་མ་དྲུང་ནས་སྐྱེ་བ་དང་ལྡན་པ་ཉིད་དག་ཡིན་ན
དེ་དག་མ་གཏོགས་པར་གང་ལ་རྟའི་མཚན་ཉིད་འཇུག་པར་འགྱུར་བའི་རྟ་དེ་དག་གང་ཡིན་ཏེ།
མཚན་ཉིད་དང་བཅས་པ་ལ་ཡང་མཚན་ཉིད་མི་འཇུག་ལ།
མཚན་ཉིད་མེད་པ་ལ་ཡང་མཚན་ཉིད་མི་འཇུག་ན།
མཚན་ཉིད་དང་བཅས་པ་དང་། མཚན་ཉིད་མེད་པ་ལས་གཞན་པ་གང་ལ་མཚན་ཉིད་འཇུག་པར་འགྱུར་བ་རྣམ་པ་གསུམ་པ་ནི་མེད་དོ།
།​དེ་ལྟར་ཡོངས་སུ་བརྟགས་ན་གཉི་ག་ལྟར་ཡང་མཚན་ཉིད་འཇུག་པ་མ་ཡིན་པས། མཚན་ཉིད་འཇུག་པ་མ་ཡིན་ན།
།​མཚན་གཞི་འཐད་པར་མི་འགྱུར་རོ། །​མཚན་གཞི་འཐད་པ་མ་ཡིན་ན།
།​མཚན་ཉིད་ཀྱང་ནི་ཡོད་མ་ཡིན།
།​གང་གི་ཕྱིར་ཡོངས་སུ་བརྟགས་ན།
གཉི་ག་ལྟར་ཡང་མཚན་ཉིད་འཇུག་པ་མ་ཡིན་པས། མཚན་ཉིད་ཀྱི་གཞི་འཐད་པར་མི་འགྱུར་རོ། །​མཚན་ཉིད་ཀྱི་གཞི་འཐད་པ་མ་ཡིན་ན།
མཚན་ཉིད་ཀྱང་ཡོད་པ་མ་ཡིན་ནོ།
།​དེ་ཕྱིར་མཚན་གཞི་ཡོད་མིན་ཏེ།
།​མཚན་ཉིད་ཡོད་པ་ཉིད་མ་ཡིན།
།​མཚན་གཞི་མཚན་ཉིད་མ་གཏོགས་པའི། །​དངོས་པོ་ཡང་ནི་ཡོད་མ་ཡིན།
།​དེ་ཕྱིར་ཞེས་བྱ་བ་ནི་མཇུག་བསྡུ་བའོ།
།​གང་གི་ཕྱིར་རིགས་པ་མངོན་དུ་བཏང་སྟེ་ཡོངས་སུ་བརྟགས་ན།
རྣམ་པ་ཐམས་ཅད་དུ་མཚན་ཉིད་ཀྱི་གཞི་འཐད་པ་མ་ཡིན་ཏེ།
མཚན་ཉིད་ཀྱི་གཞི་འཐད་པ་མ་ཡིན་ན།
མཚན་ཉིད་ཀྱང་ཡོད་པ་མ་ཡིན་པ་ཉིད་དོ།
།​དེ་གཉིས་མ་གཏོགས་པའི་དངོས་པོ་ཡོད་པ་མ་ཡིན་ཏེ།
བུམ་པ་ངོ་བོ་ཉིད་ལས་གཞན་བཞིན་ནོ།
།​འདིར་སྨྲས་པ། གལ་ཏེ་དངོས་པོ་མེད་ན།
འོ་ན་དངོས་པོ་མེད་པ་ནི་ཡོད་དོ།
།​འདིར་བཤད་པ། དངོས་པོ་ཡོད་པ་མ་ཡིན་ན།
།​དངོས་མེད་གང་གི་ཡིན་པར་འགྱུར།
།​འདི་ལ་དངོས་པོ་རབ་ཏུ་གྲུབ་ན་ནི། དངོས་པོ་མེད་པ་ཡང་འཐད་ན།
རྣམ་པར་དཔྱད་ན་དངོས་པོ་དེ་ནི་མེད་དེ།
དེ་ཡོད་པ་མ་ཡིན་ན།
ད་དངོས་པོ་མེད་པ་དེ་གང་གི་ཡིན་པར་འགྱུར་ཏེ།
རི་བོང་གི་རྭ་བཞིན་ནོ།
།​འདིར་སྨྲས་པ། གང་གི་དངོས་པོ་དང་། དངོས་པོ་མེད་པ་དེ་དག་རྣམ་པར་ཤེས་པར་བྱེད་ཅིང་རྣམ་པར་རྟོག་པར་བྱེད་པ་དེ་ཡོད་དོ།
།​འདིར་བཤད་པ། དངོས་དང་དངོས་མེད་མི་མཐུན་ཆོས། །​གང་གིས་དངོས་དང་དངོས་མེད་ཤེས།
།​ཁྱོད་དངོས་པོ་དང་དངོས་པོ་མེད་པ་དག་རྣམ་པར་ཤེས་པར་བྱེད་པ་གང་ཡིན་པ་དེ་ལ་མངོན་པར་ཞེན་པར་བྱེད་པ་ནི། དངོས་པོ་དང་དངོས་པོ་མེད་པ་དེ་དག་གི་མི་མཐུན་པའི་ཆོས་དེ་འདིའོ་ཞེས་གང་གིས་བསྟན་པར་ནུས།
དེ་ཕྱིར་ནམ་མཁའ་དངོས་པོ་མིན།
།​དངོས་མེད་མ་ཡིན་མཚན་གཞི་མིན།
།​མཚན་ཉིད་མ་ཡིན་ཁམས་ལྔ་པོ། །​གཞན་གང་དག་ཀྱང་ནམ་མཁའ་མཚུངས།
།​དེའི་ཕྱིར་ཡོངས་སུ་བརྟགས་ན།
ནམ་མཁའ་ནི་དངོས་པོ་ཡང་མ་ཡིན་དངོས་པོ་མེད་པ་ཡང་མ་ཡིན།
མཚན་ཉིད་ཀྱི་གཞི་ཡང་མ་ཡིན།
མཚན་ཉིད་ཀྱང་མ་ཡིན་ནོ།
།​ནམ་མཁའ་ཇི་ལྟ་བ་དེ་ལྟར་ཁམས་ལྔ་པོ་གཞན་གང་དག་ཡིན་པ་དེ་དག་ཀྱང་བལྟ་བར་བྱའོ།
།​བློ་ཆུང་གང་དག་དངོས་རྣམས་ལ།
།​ཡོད་པ་ཉིད་དང་མེད་ཉིད་དུ། །​ལྟ་བ་དེ་ནི་བལྟ་བྱ་བ། །​ཉེ་བར་ཞི་བ་ཞི་མི་མཐོང་།
།​བློ་ཆུང་ངུ་གང་དག་དངོས་པོ་རྣམས་ལ་ཡོད་པ་ཉིད་དང་མེད་པ་ཉིད་དུ་ལྟ་བ་དག་གིས་ནི་བལྟ་བར་བྱ་བ་མྱ་ངན་ལས་འདས་པ་ཉེ་བར་ཞི་ཞིང་
ཞི་བ་མི་མཐོང་སྟེ
དམུས་ལོང་བཞིན་ནོ།
།​ཁམས་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ལྔ་པའོ།།
།​།འདིར་སྨྲས་པ། ཆོས་ཐམས་ཅད་ནི་ཡོད་དེ་
འདོད་ཆགས་དང་ཆགས་པ་གདགས་པའི་ཕྱིར་རོ། །​འདིར་བཤད་པ།གལ་ཏེ་འདོད་ཆགས་སྔ་རོལ་ན།
།​འདོད་ཆགས་མེད་པའི་ཆགས་ཡོད་ན།
།​དེ་ལ་བརྟེན་ནས་འདོད་ཆགས་ཡོད།
།​ཆགས་ཡོད་འདོད་ཆགས་ཡོད་པར་འགྱུར།
།​འདི་ལ་གལ་ཏེ་འདོད་ཆགས་ཀྱི་སྔ་རོལ་ན།
འདོད་ཆགས་མེད་པའི་ཆགས་པ་ཡོད་པར་གྱུར་ན་ནི། དེ་ལ་བརྟེན་ནས་འདོད་ཆགས་ཀྱང་ཡོད་པར་འགྱུར་ཏེ།
འདི་ལྟར་ཆགས་པ་ཡོད་ན་འདོད་ཆགས་ཡོད་པར་འགྱུར་བའི་ཕྱིར་རོ། །​དེ་ལ་འདི་སྙམ་དུ་ཆགས་པ་ཡོད་ན་འདོད་ཆགས་ཡོད་པར་སེམས་ན།
འདིར་བཤད་པ། ཆགས་པ་ཡོད་པར་གྱུར་ན་ཡང་། །​འདོད་ཆགས་ཡོད་པར་ག་ལ་འགྱུར།
།​ཆགས་པ་ཡོད་པར་གྱུར་ན་ཡང་འདོད་ཆགས་ཡོད་པ་ཉིད་དུ་ག་ལ་འགྱུར།
ཆགས་པ་ལ་ཡང་འདོད་ཆགས་ནི། །​ཡོད་དམ་མེད་ཀྱང་རིམ་པ་མཚུངས།
།​ཆགས་པ་ལ་ཡང་འདོད་ཆགས་ཡོད་དམ་མེད་ཀྱང་རུང་སྟེ།
དེ་ཉིད་དང་རིམ་པ་མཚུངས་པར་བསམ་པར་བྱ་སྟེ།
ཕ་དང་བུ་བཞིན་ནོ།
།​ཡང་གཞན་ཡང་། གལ་ཏེ་ཆགས་པའི་སྔ་རོལ་ན།
།​ཆགས་མེད་འདོད་ཆགས་ཡོད་ན་ནི། །​དེ་ལ་བརྟེན་ནས་ཆགས་པ་ཡོད།
།​འདོད་ཆགས་ཡོད་ན་ཆགས་ཡོད་འགྱུར།
།​འདི་ལ་གལ་ཏེ་ཆགས་པའི་སྔ་རོལ་ན།
ཆགས་པ་མེད་པའི་འདོད་ཆགས་ཡོད་པར་འགྱུར་ན་ནི། དེ་ལ་བརྟེན་ནས་ཆགས་པ་ཡང་ཡོད་པར་འགྱུར་ཏེ།
འདི་ལྟར་འདོད་ཆགས་ཡོད་ན་ཆགས་པ་ཡོད་པར་འགྱུར་བའི་ཕྱིར་རོ། །​དེ་ལ་འདི་སྙམ་དུ་འདོད་ཆགས་ཡོད་ན་ཆགས་པ་ཡོད་པར་སེམས་ན།
འདིར་བཤད་པ། འདོད་ཆགས་ཡོད་པར་གྱུར་ན་ཡང་། །​ཆགས་པ་ཡོད་པར་ག་ལ་འགྱུར།
།​འདོད་ཆགས་ཡོད་པར་གྱུར་ན་ཡང་ཆགས་པ་ཡོད་པ་ཉིད་དུ་ག་ལ་འགྱུར།
།​འདོད་ཆགས་ལ་ཡང་ཆགས་པ་ནི། །​ཡོད་དམ་མེད་ཀྱང་རིམ་པ་མཚུངས།
།​འདོད་ཆགས་ལ་ཡང་ཆགས་པ་ཡོད་དམ་མེད་ཀྱང་རུང་སྟེ།
དེ་ཉིད་དང་རིམ་པ་མཚུངས་པར་བསམ་པར་བྱ་སྟེ།
ཕ་དང་བུ་བཞིན་ནོ།
།​འདིར་སྨྲས་པ། འདོད་ཆགས་དང་ཆགས་པ་དག་རིམ་གྱིས་སྐྱེ་བར་མི་འཐད་ཀྱང་དེ་དག་ལྷན་ཅིག་ཉིད་དུ་སྐྱེ་བ་ཡིན་ནོ།
།​འདིར་བཤད་པ། འདོད་ཆགས་དང་ནི་ཆགས་པ་དག །​ལྷན་ཅིག་ཉིད་དུ་སྐྱེ་མི་རིགས། །​འདོད་ཆགས་དང་ཆགས་པ་དག་ལྷན་ཅིག་ཉིད་དུ་སྐྱེ་བར་མི་འཐད་དོ།
།​དེ་ལ་འདི་སྙམ་དུ་ལྷན་ཅིག་ཉིད་དུ་སྐྱེ་ན།
སྐྱོན་ཅིར་འགྱུར་སྙམ་དུ་སེམས་ན།
དེ་ལ་བཤད་པར་བྱ་སྟེ།
འདི་ལྟར་འདོད་ཆགས་ཆགས་པ་དག །​ཕན་ཚུན་ལྟོས་པ་མེད་པར་འགྱུར།
།​ལྷན་ཅིག་ཉིད་དུ་སྐྱེ་བར་གྱུར་ན།
འདི་ལྟར་འདོད་ཆགས་དང་ཆགས་པ་དག་ཕན་ཚུན་ལྟོས་པ་མེད་པར་འགྱུར་རོ། །​དེ་ལྟ་ན་དེ་གཉིས་བརྟག་པ་ཉིད་དུ་ཐལ་བར་འགྱུར་ཞིང་
བརྟགས་ན་
སྐྱོན་ཆེན་པོ་ཁོ་ནར་འགྱུར་ཏེ
བ་ལང་གི་རྭ་བཞིན་ནོ།
།​ཡང་གཞན་ཡང་། འདོད་ཆགས་དང་ཆགས་པ་དེ་དག་ལྷན་ཅིག་ཉིད་ཡིན་ན།
གཅིག་པ་ཉིད་དམ་ཐ་དད་པ་ཉིད་དུ་འགྱུར་གྲང་ན།
གཉི་ག་ལྟར་ཡང་མི་འཐད་དོ།
།​ཇི་ལྟ་ཞེ་ན།
བཤད་པ། གཅིག་ཉིད་ལྷན་ཅིག་ཉིད་མེད་དེ།
།​དེ་ཉིད་དེ་དང་ལྷན་ཅིག་མིན།
།​ཅི་སྟེ་ཐ་དད་ཉིད་ཡིན་ན།
།​ལྷན་ཅིག་ཉིད་དུ་ཇི་ལྟར་འགྱུར།
།​གཅིག་པ་ཉིད་ཡིན་ན།
ལྷན་ཅིག་ཉིད་མི་འཐད་དེ།
ཅིའི་ཕྱིར་ཞེ་ན། དེ་ཉིད་དེ་དང་ལྷན་ཅིག་ཉིད་དུ་མི་འཐད་པའི་ཕྱིར་རོ། །​ཅི་སྟེ་ཐ་དད་པ་ཉིད་ཡིན་ན་ཡང་ལྷན་ཅིག་ཉིད་དུ་ཇི་ལྟར་འགྱུར་ཏེ།
ཅིའི་ཕྱིར་ཞེ་ན། ཐ་དད་པ་ཉིད་ཡིན་པའི་ཕྱིར་རོ། །​ཡང་གཞན་ཡང་། གལ་ཏེ་གཅིག་པུ་ལྷན་ཅིག་ན།
།​གྲོགས་མེད་པར་ཡང་དེར་འགྱུར་རོ། །​གལ་ཏེ་གཅིག་པ་ཉིད་ལ་ལྷན་ཅིག་པ་ཉིད་དུ་རྟོག་ན།
གྲོགས་མེད་པར་ཡང་ལྷན་ཅིག་ཉིད་དེར་འགྱུར་རོ། །​གལ་ཏེ་ཐ་དད་ལྷན་ཅིག་ན།
།​གྲོགས་མེད་པར་ཡང་དེར་འགྱུར་རོ། །​གལ་ཏེ་ཐ་དད་པ་ཉིད་ལ་ལྷན་ཅིག་ཉིད་དུ་རྟོག་ན་
ཡང་གྲོགས་མེད་པར་ཡང་ལྷན་ཅིག་ཉིད་དུ་ཡང་འགྱུར་རོ། །​གལ་ཏེ་ཐ་དད་ལྷན་ཅིག་ན།
།​འདོད་ཆགས་ཆགས་པ་ཅི་ཞིག་ཡིན།
།​ཐ་དད་ཉིད་དུ་གྲུབ་གྱུར་ན།
།​དེས་ན་དེ་གཉིས་ལྷན་ཅིག་འགྱུར།
།​གལ་ཏེ་ཐ་དད་པ་ཉིད་ལ་ལྷན་ཅིག་ཉིད་དུ་རྣམ་པར་རྟོག་ན།
འདོད་ཆགས་དང་ཆགས་པ་དག་ལ་ཇི་ཞིག་གྲུབ་པ་ཡིན་ཏེ།
དེ་དག་ཐ་དད་པ་ཉིད་དུ་རྟོག་པ་ཡིན་གྱི། ལྷན་ཅིག་ཉིད་དུ་གྲུབ་པར་མི་འགྱུར་རོ། །​དེ་ལྟ་ན་ཐ་དད་པ་ཉིད་དུ་གྲུབ་པར་གྱུར་ན་
དེ་གཉིས་ལྷན་ཅིག་ཉིད་དུ་རྟོག་པ་ཡིན་པར་འགྱུར་རོ། །​གལ་ཏེ་འདོད་ཆགས་ཆགས་པ་དག །​ཐ་དད་ཉིད་དུ་གྲུབ་གྱུར་ན
།​དེ་དག་ལྷན་ཅིག་ཉིད་དུ་ནི། །​ཅི་ཡི་ཕྱིར་ན་ཡོངས་སུ་རྟོག
།​གལ་ཏེ་འདོད་ཆགས་དང་ཆགས་པ་དག་ཐ་དད་པ་ཉིད་དུ་གྲུབ་པར་གྱུར་ན།
ད་དེ་དག་ལྷན་ཅིག་ཉིད་དུ་ཅིའི་ཕྱིར་ཡོངས་སུ་རྟོག་པར་བྱེད།
ཐ་དད་གྲུབ་པར་མ་གྱུར་པས། །​དེ་ཕྱིར་ལྷན་ཅིག་འདོད་བྱེད་དམ། །​ལྷན་ཅིག་རབ་ཏུ་བསྒྲུབ་པའི་ཕྱིར། །​ཐ་དད་ཉིད་དུ་ཡང་འདོད་དམ། །​འདོད་ཆགས་དང་ཆགས་པ་དག་ཐ་དད་ཉིད་དུ་གྲུབ་པར་མ་གྱུར་པས་དེ་རབ་ཏུ་བསྒྲུབ་པའི་ཕྱིར་ལྷན་ཅིག་ཉིད་དུ་འདོད་པར་བྱེད་ལ
ལྷན་ཅིག་ཉིད་དུ་ཡང་མ་གྲུབ་པས། དེ་རབ་ཏུ་བསྒྲུབ་པའི་ཕྱིར་ཐ་དད་པ་ཉིད་དུ་ཡང་འདོད་པར་བྱེད་པ་ནི་རིགས་པ་མ་ཡིན་ནོ།
།​ཐ་དད་དངོས་པོ་མ་གྲུབ་པས། །​ལྷན་ཅིག་དངོས་པོ་འགྲུབ་མི་འགྱུར།
།​ཐ་དད་དངོས་པོ་གང་ཞིག་ལ།
།​ལྷན་ཅིག་དངོས་པོར་འདོད་པར་བྱེད།
།​འདོད་ཆགས་དང་ཆགས་པ་དག་ཐ་དད་པའི་དངོས་པོར་མ་གྲུབ་པས། ལྷན་ཅིག་གི་དངོས་པོ་འགྲུབ་པར་མི་འགྱུར་ཏེ།
ཐ་དད་པའི་དངོས་པོ་མ་གྲུབ་པ་གང་ཞིག་ལ་ལྷན་ཅིག་གི་དངོས་པོར་འདོད་པར་བྱེད་དེ་དེ་ཡང་རིགས་པ་མ་ཡིན་ནོ།
།​དེ་ལྟར་འདོད་ཆགས་ཆགས་པ་དག །​ལྷན་ཅིག་ལྷན་ཅིག་མིན་མི་འགྲུབ།
།​འདོད་ཆགས་བཞིན་དུ་ཆོས་རྣམས་ཀུན། །​ལྷན་ཅིག་ལྷན་ཅིག་མིན་མི་འགྲུབ།
།​དེ་ལྟར་ཡོངས་སུ་བརྟགས་ན་འདོད་ཆགས་ནི་ཆགས་པ་དང་ལྷན་ཅིག་གམ་ལྷན་ཅིག་མ་ཡིན་པར་ཡང་འགྲུབ་པར་མི་འཐད་ལ།
འདོད་ཆགས་བཞིན་དུ་ཆོས་ཐམས་ཅད་ཀྱང་ལྷན་ཅིག་གམ་ལྷན་ཅིག་མ་ཡིན་པར་འགྲུབ་པར་མི་འཐད་དེ།
མདུང་ཁྱིམ་བཞིན་ནོ།
།​འདོད་ཆགས་དང་ཆགས་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་དྲུག་པའོ།།
།​།འདིར་སྨྲས་པ། སྐྱེ་བ་དང་གནས་པ་དང་འཇིག་པ་དག་ནི་འདུས་བྱས་ཀྱི་མཚན་ཉིད་བསྟན་པས། གང་གི་ཕྱིར་དེ་ལྟ་ཡིན་པ་དེའི་ཕྱིར་འདུས་བྱས་ནི་ཡོད་དོ།
།​འདིར་བཤད་པ། དེ་ནི་ཡོད་པ་མ་ཡིན་པ་ཉིད་དེ།
ཅིའི་ཕྱིར་ཞེ་ན། སྐྱེ་བ་དང་གནས་པ་དང་འཇིག་པ་དག་མ་གྲུབ་པའི་ཕྱིར་རོ། །​སྐྱེ་བ་དང་གནས་པ་དང་འཇིག་པ་དེ་དག་འདུས་བྱས་སམ་འདུས་མ་བྱས་ཞིག་ཡིན་གྲང་ན།
དེ་གཉི་ག་ལྟར་ཡང་དེ་མི་འཐད་པའི་ཕྱིར་མི་འགྲུབ་པོ། །​འདིར་སྨྲས་པ། གལ་ཏེ་དེ་དག་འདུས་བྱས་སམ་འདུས་མ་བྱས་ཡིན་པར་གྱུར་ན།
དེས་སྐྱོན་ཅི་ཞིག་ཏུ་ཐལ་བར་འགྱུར།
འདིར་སྨྲས་པ། གལ་ཏེ་སྐྱེ་བ་འདུས་བྱས་ན།
།​དེ་ལ་མཚན་ཉིད་གསུམ་ལྡན་འགྱུར།
།​ཅི་སྟེ་སྐྱེ་བ་འདུས་མ་བྱས། །​ཇི་ལྟར་འདུས་བྱས་མཚན་ཉིད་ཡིན།
།​གལ་ཏེ་རེ་ཞིག་སྐྱེ་བ་དེ་འདུས་བྱས་ཡིན་ན།
དེ་ལ་མཚན་ཉིད་གསུམ་དང་ལྡན་པར་འགྱུར་ཏེ།
མཚན་ཉིད་གསུམ་པོ་དེ་དག་ལ་ཡང་མཚན་ཉིད་གསུམ་པོ་གཞན་དག་དང་ལྡན་པར་འགྱུར་བས་ཐུག་པ་མེད་པའི་སྐྱོན་དུ་ཐལ་བར་འགྱུར་རོ། །​གནས་པ་དང་འཇིག་པ་དག་ལ་ཡང་དེ་བཞིན་ནོ།
།​ཅི་སྟེ་སྐྱེ་བ་དེ་འདུས་བྱས་མ་ཡིན་ན་ནི། ཇི་ལྟར་འདུས་བྱས་ཀྱི་མཚན་ཉིད་ཡིན་པར་འགྱུར་ཏེ།
སྐྱེ་བ་དང་གནས་པ་དང་འཇིག་པ་དག་མེད་པར་ཇི་ལྟར་སྐྱེ་བ་ཡིན་པར་བརྟག་པར་ནུས།
གཞན་ཡང་སྐྱེ་བ་དང་གནས་པ་དང་འཇིག་པ་དག་མེད་ན་
སྐྱེ་བ་འདུས་བྱས་མ་ཡིན་པའི་ཕྱིར་མྱ་ངན་ལས་འདས་པ་དང་མཚུངས་པའམ། །​མྱ་ངན་ལས་འདས་པ་ཉིད་ཡིན་པར་འགྱུར་ཏེ
མྱ་ངན་ལས་འདས་པ་ནི་འདུས་བྱས་ཀྱི་མཚན་ཉིད་མ་ཡིན་ནོ།
།​གནས་པ་དང་འཇིག་པ་དག་ལ་ཡང་དེ་བཞིན་དུ་བརྟག་གོ།
།​ཡང་གཞན་ཡང་། སྐྱེ་ལ་སོགས་གསུམ་སོ་སོ་ཡིས། །​འདུས་བྱས་མཚན་ཉིད་བྱ་བར་ནི། །​ནུས་མིན་འདུས་པ་ཡིན་ན་
ཡང་། །​གཅིག་ལ་དུས་གཅིག་ཇི་ལྟར་རུང་། །​སྐྱེ་བ་དང་གནས་པ་དང་འཇིག་པ་དེ་དག་སོ་སོའམ་འདུས་པ་ཞིག་འདུས་བྱས་ཀྱི་མཚན་ཉིད་ཡིན་པར་འགྱུར་གྲང་ན
གཉི་ག་ལྟར་ཡང་མི་འཐད་དེ།
ཅིའི་ཕྱིར་ཞེ་ན། རེ་ཞིག་གལ་ཏེ་སོ་སོ་ཡིན་པར་རྟོག་ན་སོ་སོས་འདུས་བྱས་ཀྱི་མཚན་ཉིད་བྱ་བར་མི་ནུས་ཏེ།
འདུས་བྱས་ཀྱི་ཕྱོགས་གཅིག་ནི་མཚན་ཉིད་ཀྱིས་མཚོན་ལ།
ཕྱོགས་གཅིག་ནི་མཚན་ཉིད་དང་བྲལ་བར་ཐལ་བར་འགྱུར་བས་དེ་ནི་རིགས་པ་མ་ཡིན་ནོ།
།​ཅི་སྟེ་འདུས་པ་ཡིན་པར་རྟོག་ན་ཡང་། ཕན་ཚུན་མི་མཐུན་པ་དེ་དག་གཅིག་ལ་དུས་གཅིག་ཏུ་ཚོགས་པར་ཇི་ལྟར་རུང་སྟེ།
དེ་ཡང་མི་རིགས་པ་ཉིད་དེ།
མེ་དང་ཆུ་བཞིན་ནོ།
།​ཡང་གཞན་ཡང་། སྐྱེ་དང་གནས་དང་འཇིག་རྣམས་ལ།
།​འདུས་བྱས་མཚན་ཉིད་གཞན་ཞིག་ནི། །​གལ་ཏེ་ཡོད་ན་ཐུག་པ་མེད།
།​མེད་ན་དེ་དག་འདུས་བྱས་མིན།
།​ཅི་སྟེ་སྐྱེ་བ་དང་གནས་པ་དང་འཇིག་པ་རྣམས་ལ་འདུས་བྱས་ཀྱི་མཚན་ཉིད་གཞན་ཞིག་ཡོད་པར་འདོད་ན་
ནི། ཐུག་པ་མེད་པར་ཐལ་བར་འགྱུར་རོ། །​ཅི་སྟེ་མེད་ན་
ནི་དེ་དག་འདུས་བྱས་མ་ཡིན་ཏེ་
འདུས་བྱས་མ་ཡིན་ན། འདུས་བྱས་ཀྱི་མཚན་ཉིད་ཡིན་པར་མི་རིགས་སོ།
།​འདིར་སྨྲས་པ། །​ཁྱོད་ཀྱི་སྐྱེ་བ་དང་གནས་པ་དང་འཇིག་པ་རྣམས་ལ་འདུས་བྱས་ཀྱི་མཚན་ཉིད་གཞན་ཞིག་ཡོད་ན་
ཐུག་པ་མེད་པར་ཐལ་བར་འགྱུར་རོ། །​ཞེས་གང་བཤད་པ་དེ་ལ་སྨྲ་བར་བྱ་སྟེ
སྐྱེ་བ་དང་གནས་པ་དང་འཇིག་པ་རྣམས་འདུས་བྱས་ཀྱང་ཡིན་ལ།
ཐུག་པ་མེད་པར་ཡང་ཐལ་བར་མི་འགྱུར་ཏེ།
ཇི་ལྟ་ཞེ་ན། སྨྲས་པ། སྐྱེ་བའི་སྐྱེ་བས་རྩ་བ་ཡི། །​སྐྱེ་བ་འབའ་ཞིག་སྐྱེད་པར་བྱེད།
།​རྩ་བའི་སྐྱེ་བས་སྐྱེ་བ་ཡི། །​སྐྱེ་བའང་སྐྱེད་པར་བྱེད་པ་ཡིན།
།​འདི་ལ་ཆོས་གང་ཡང་རུང་བ་ཞིག་སྐྱེ་བ་ན་དེ་བདག་ཉིད་དང་བཅོ་ལྔ་སྐྱེ་སྟེ།
རྣམ་པར་ཤེས་པའམ་ཚོར་བའམ་འདུ་ཤེས་ལ་སོགས་པ་ཆོས་དེ་དང་། ཆོས་དེའི་སྐྱེ་བ་དང་ཆོས་དེ་དག་གི་གནས་པ་དང་། ཆོས་དེའི་འཇིག་པ་དང་། ཆོས་དེའི་ལྡན་པ་དང་། ཆོས་དེའི་རྒ་བ་དང་། ཆོས་དེའི་རྣམ་པར་གྲོལ་བའམ། ལོག་པའི་རྣམ་པར་གྲོལ་བ་དང་། ཆོས་དེའི་ངེས་པར་འབྱུང་བ་ཉིད་དམ། ངེས་པར་འབྱུང་བ་མ་ཡིན་པ་ཉིད་དེ།
རེ་ཞིག་སྐྱེ་བ་དང་། གནས་པ་དང་། འཇིག་པ་དང་ལྡན་པ་དང་། རྒ་བ་དང་། རྣམ་པར་གྲོལ་བ་དང་། ངེས་པར་འབྱུང་བ་ཉིད་ཅེས་བྱ་བ་དེ་དག་ནི་འཁོར་ཅེས་བྱའོ།
།​འཁོར་གྱི་ནང་ནས་འདིར་ཆོས་གཉིས་པོ་རྣམ་པར་གྲོལ་བ་དང་ངེས་པར་འབྱུང་བ་ཉིད་དག་ནི་ཡང་ན་ལོག་པའི་རྣམ་པར་གྲོལ་བ་དང་། ངེས་པར་འབྱུང་བ་མ་ཡིན་པ་ཉིད་ཀྱང་ཡིན་ཏེ
ཆོས་གང་དག་དཀར་པོ་དེ་དག་གི་ནི་རྣམ་པར་གྲོལ་བ་ཡིན་ལ་ནག་པོ་དེ་དག་གི་ནི་ལོག་པའི་རྣམ་པར་གྲོལ་བ་ཡིན་ནོ།
།​ཆོས་གང་དག་ངེས་པར་འབྱུང་བ་དེ་དག་གི་ནི་ངེས་པར་འབྱུང་བ་དེ་དག་ཉིད་ཡིན་ལ།
ཆོས་གང་དག་ངེས་པར་འབྱུང་བ་མ་ཡིན་པ་དེ་དག་ནི་ངེས་པར་འབྱུང་བ་མ་ཡིན་པ་ཉིད་ཡིན་ནོ།
།​ད་ནི་འཁོར་གྱི་འཁོར་རྣམས་ནི་འདི་ལྟ་སྟེ།
སྐྱེ་བའི་སྐྱེ་བ་དང་། གནས་པའི་གནས་པ་དང་། འཇིག་པའི་འཇིག་པ་དང་། ལྡན་པའི་ལྡན་པ་དང་། རྒ་བའི་རྒ་བ་དང་། རྣམ་པར་གྲོལ་བའི་རྣམ་པར་གྲོལ་བ་དང་། ངེས་པར་འབྱུང་བ་ཉིད་ཀྱི་ངེས་པར་འབྱུང་བ་ཉིད་དག་སྟེ།
འཁོར་གྱི་འཁོར་རྣམས་ལས་ཀྱང་འདིར་ཆོས་གཉིས་པོ་རྣམ་པར་གྲོལ་བའི་རྣམ་པར་གྲོལ་བ་དང་། ངེས་པར་འབྱུང་བ་ཉིད་ཀྱི་ངེས་པར་འབྱུང་བ་ཉིད་དག་ཀྱང་། ཡང་ན་ལོག་པའི་རྣམ་པར་གྲོལ་བའི་ལོག་པའི་རྣམ་པར་གྲོལ་བ་དང་། ངེས་པར་འབྱུང་བ་མ་ཡིན་པ་ཉིད་ཀྱི་ངེས་པར་འབྱུང་བ་མ་ཡིན་པ་ཉིད་ཀྱང་ཡིན་ཏེ
ཆོས་གང་དག་དཀར་པོ་དེ་དག་གི་ནི་རྣམ་པར་གྲོལ་བའི་རྣམ་པར་གྲོལ་བ་ཡིན་ལ།
ནག་པོ་དེ་དག་གི་ནི་ལོག་པའི་རྣམ་པར་གྲོལ་བའི་རྣམ་པར་གྲོལ་བ་ཡིན་ནོ།
།​ཆོས་གང་དག་ངེས་པར་འབྱུང་བ་དེ་དག་གི་ནི་ངེས་པར་འབྱུང་བ་ཉིད་ཀྱི་ངེས་པར་འབྱུང་བ་ཉིད་ཡིན་ལ།
གང་དག་ངེས་པར་འབྱུང་བ་མ་ཡིན་པ་དེ་དག་གི་ནི་ངེས་པར་འབྱུང་བ་མ་ཡིན་པ་ཉིད་ཀྱི་ངེས་པར་འབྱུང་བ་མ་ཡིན་པ་ཉིད་ཡིན་ཏེ།
དེ་ལྟར་སྡེ་ཚན་བཅོ་ལྔའོ།
།​དེ་ལ་རྩ་བའི་སྐྱེ་བ་གང་ཡིན་པ་དེས་ནི་བདག་ཉིད་མ་གཏོགས་པར་ཆོས་བཅུ་བཞི་པོ་ཐམས་ཅད་སྐྱེད་པར་བྱེད་དོ།
།​སྐྱེ་བའི་སྐྱེ་བ་གང་ཡིན་པ་དེས་ནི་རྩ་བའི་སྐྱེ་བ་དེ་འབའ་ཞིག་སྐྱེད་པར་བྱེད་དོ།
།​རྩ་བའི་གནས་པ་གང་ཡིན་པ་དེས་ཀྱང་གནས་པའི་གནས་པ་གནས་པར་བྱེད་ལ།
གནས་པའི་གནས་པས་ཀྱང་རྩ་བའི་གནས་པ་གནས་པར་བྱེད་དོ།
།​རྩ་བའི་འཇིག་པས་ཀྱང་འཇིགས་པའི་འཇིག་པ་འཇིག་པར་བྱེད་ལ།
འཇིགས་པའི་འཇིག་པས་ཀྱང་རྩ་བའི་འཇིག་པ་འཇིག་པར་བྱེད་དོ།
།​ལྡན་པ་དང་རྒ་བ་དང་རྣམ་པར་གྲོལ་བ་དང་ངེས་པར་འབྱུང་བ་ཉིད་དག་ལ་ཡང་དེ་བཞིན་དུ་བལྟ་བར་བྱ་སྟེ།
དེའི་ཕྱིར་སྐྱེ་བ་དང་གནས་པ་དང་འཇིག་པ་དག་འདུས་བྱས་ཀྱང་ཡིན་ལ།
ཐུག་པ་མེད་པའི་སྐྱོན་དུ་ཡང་ཐལ་བར་མི་འགྱུར་རོ། །​གནས་པ་དང་འཇིག་པ་དག་ལ་ཡང་དེ་བཞིན་དུ་བལྟ་བར་བྱ་སྟེ།
ས་བོན་དང་མྱུ་གུ་བཞིན་ནོ།
།​འདིར་བཤད་པ། གལ་ཏེ་ཁྱོད་ཀྱི་སྐྱེ་བའི་སྐྱེས།
།​རྩ་བའི་སྐྱེ་བ་སྐྱེད་བྱེད་ན།
།​ཁྱོད་ཀྱི་རྩ་བས་མ་བསྐྱེད་དེས། །​དེ་ནི་ཇི་ལྟར་སྐྱེད་པར་བྱེད།
།​གལ་ཏེ་ཁྱོད་ཀྱི་སྐྱེ་བའི་སྐྱེ་བས་རྩ་བའི་སྐྱེ་བ་སྐྱེད་པར་བྱེད་ན།
ཁྱོད་ཀྱི་རྩ་བའི་སྐྱེ་བས་མ་བསྐྱེད་པའི་སྐྱེ་བའི་སྐྱེ་བ་དེས་རྩ་བའི་སྐྱེ་བ་དེ་ཇི་ལྟར་སྐྱེད་པར་བྱེད་དེ།
རང་ཉིད་མ་སྐྱེས་པའི་ཕྱིར་རོ། །​ཅི་སྟེ་འདི་སྙམ་དུ་རྩ་བའི་སྐྱེ་བས་བསྐྱེད་པ་ཁོ་ནའི་སྐྱེ་བའི་སྐྱེ་བས་རྩ་བའི་སྐྱེ་བ་སྐྱེད་པར་བྱེད་ཀྱི་མ་བསྐྱེད་པས་མི་བྱེད་པར་སེམས་ན།
དེ་ལ་བཤད་པར་བྱ་སྟེ།
གལ་ཏེ་ཁྱོད་ཀྱི་རྩ་བ་ཡིས། །​བསྐྱེད་པ་དེ་ཡིས་རྩ་བསྐྱེད་ནས།
།​དེས་མ་བསྐྱེད་པའི་རྩ་བ་དེས། །​དེ་ནི་ཇི་ལྟར་སྐྱེད་པར་བྱེད།
།​གལ་ཏེ་ཁྱོད་ཀྱི་རྩ་བའི་སྐྱེ་བས་བསྐྱེད་པའི་སྐྱེ་བའི་སྐྱེ་བ་དེས་རྩ་བའི་སྐྱེ་བ་དེ་སྐྱེད་པར་བྱེད་ན།
སྐྱེ་བའི་སྐྱེ་བ་དེས་མ་བསྐྱེད་པའི་རྩ་བའི་སྐྱེ་བ་དེས་སྐྱེ་བའི་སྐྱེ་བ་ཇི་ལྟར་སྐྱེད་པར་བྱེད་དེ།
རང་ཉིད་མ་སྐྱེས་པའི་ཕྱིར་རོ། །​དེ་ལྟ་བས་ན་བརྟག་པ་དེས་ཀྱང་མི་ནུས་པས་ངོ་བོ་ཉིད་ཀྱིས་གྲུབ་པ་མེད་དོ།
།​འདིར་སྨྲས་པ། རྩ་བའི་སྐྱེ་བ་ཉིད་སྐྱེ་བཞིན་པས་སྐྱེ་བའི་སྐྱེ་བ་སྐྱེད་པར་བྱེད་ཀྱི་མ་སྐྱེས་པས་མི་བྱེད་དོ།
།​འདིར་བཤད་པ།ཁྱོད་ཀྱི་དེ་ནི་དེ་བཞིན་པ། མ་སྐྱེས་དེ་
ཡིས་གལ་ཏེ་ནི། །​དེ་ནི་སྐྱེད་པར་བྱེད་ནུས་ན
།​དེ་སྐྱེད་པར་ནི་འདོད་ལ་རག
།​ཁྱོད་ཀྱི་རྩ་བའི་སྐྱེ་བ་དེ་སྐྱེ་བཞིན་པ་རང་ཉིད་མ་སྐྱེས་པ་དེས་གལ་ཏེ་སྐྱེ་བའི་སྐྱེ་བ་གཞན་དེ་སྐྱེད་པར་བྱེད་ནུས་ན་
ནི། སྐྱེ་བའི་སྐྱེ་བ་དེ་སྐྱེད་པར་འདོད་ལ་
རག་ལ་
མི་ནུས་ཏེ
དེའི་ཕྱིར་ཁྱོད་ཀྱི་རྩ་བའི་སྐྱེ་བ་དེས་སྐྱེ་བཞིན་པ་རང་ཉིད་མ་སྐྱེས་པ་དེས་སྐྱེ་བའི་སྐྱེ་བ་གཞན་དེ་བསྐྱེད་པར་མི་ནུས་སོ།
།​ཡང་ན་འདི་ནི་རྟག་པ་བཞིན་ཏེ།
ཁྱོད་ཀྱི་སྐྱེ་བའི་སྐྱེ་བ་དེ་སྐྱེ་བཞིན་པ་རང་ཉིད་མ་སྐྱེས་པ་དེས་གལ་ཏེ་རྩ་བའི་སྐྱེ་བ་གཞན་ཏེ།
སྐྱེད་པར་བྱེད་ནུས་ན་ནི་རྩ་བའི་སྐྱེ་བ་དེ་སྐྱེད་པར་འདོད་ལ་རག་ན་མི་ནུས་ཏེ།
དེའི་ཕྱིར་ཁྱོད་ཀྱི་སྐྱེ་བའི་སྐྱེ་བ་དེ་སྐྱེད་བཞིན་པ་རང་ཉིད་མ་སྐྱེས་པ་དེས་རྩ་བའི་སྐྱེ་བ་གཞན་དེ་སྐྱེད་པར་མི་ནུས་སོ།
།​ཅིའི་ཕྱིར་སྐྱེ་བཞིན་པ་རང་ཉིད་མ་སྐྱེས་ཤེ་ན།
སྐྱེ་བཞིན་པ་ནི་ཡོངས་སུ་མ་གྲུབ་པའི་ཕྱིར་རོ། །​དེ་ལ་སྐྱེ་བཞིན་པ་དེས་དེ་སྐྱེད་པར་བྱེད་དོ་ཞེས་གང་སྨྲས་པ་དེ་མི་རིགས་ཏེ།
ཞིག་པ་དང་མ་ཞིག་པ་བཞིན་ནོ།
།​འདིར་སྨྲས་པ། ཇི་ལྟར་མར་མེ་རང་དང་གཞན། །​སྣང་བར་བྱེད་པ་དེ་བཞིན་དུ། །​སྐྱེ་བའང་རང་དང་གཞན་གྱི་དངོས། །​གཉི་ག་སྐྱེད་པར་བྱེད་པ་ཡིན།
ཇི་ལྟར་མར་མེ་རང་དང་གཞན་གྱི་དངོས་པོ་གཉི་ག་སྣང་བར་བྱེད་པ་དེ་བཞིན་དུ་སྐྱེ་བ་ཡང་རང་དང་གཞན་གྱི་དངོས་པོ་གཉི་ག་སྐྱེད་པར་བྱེད་པ་ཡིན་ནོ།
།​འདིར་བཤད་པ། མར་མེ་དང་ནི་གང་དག་ན།
།​དེ་འདུག་པ་ན་མུན་པ་མེད།
།​མར་མེས་ཅི་ཞིག་སྣང་བར་བྱེད།
།​མུན་པ་སེལ་བས་སྣང་བྱེད་ཡིན།
།​འདི་ན་མར་མེ་ལ་ཡང་མུན་པ་མེད་ལ།
གང་དག་ན་མར་མེ་དེ་འདུག་པ་དེ་དག་ན་ཡང་མུན་པ་མེད་དེ།
གང་གི་ཚེ་མར་མེ་ལ་ཡང་མུན་པ་མེད་ལ།
གང་དག་ན་མར་མེ་དེ་འདུག་པ་དེ་དག་ན་ཡང་མུན་པ་མེད་པ་དེའི་ཚེ། ད་མར་མེས་རང་དང་གཞན་གྱི་དངོས་པོ་ཅི་ཞིག་སྣང་བར་བྱེད།
མུན་པ་སེལ་བས་སྣང་བྱེད་ཡིན་ཞེས་བྱ་ན།
མུན་པ་སེལ་བས་དེ་ཡང་གང་གི་ཕྱིར་མར་མེས་རང་དང་གཞན་གྱི་དངོས་པོ་ལ་མི་བྱེད་པ་དེའི་ཕྱིར་མར་མེས་རང་གི་དངོས་པོ་ཡང་སྣང་བར་བྱེད་པ་མ་ཡིན་ལ
གཞན་གྱི་དངོས་པོ་ཡང་སྣང་བར་བྱེད་པ་མ་ཡིན་ཏེ།
བྱི་ལ་དང་བྱི་བ་བཞིན་ནོ།
།​འདིར་སྨྲས་པ། གང་གི་ཕྱིར་མར་མེ་སྐྱེ་བཞིན་པ་ཉིད་ཀྱིས་མུན་པ་སེལ་བར་བྱེད་པ་དེའི་ཕྱིར་མར་མེ་དང་གང་དག་ན་མར་མེ་དེ་འདུག་པ་དེ་དག་ན་མུན་པ་མེད་དོ།
།​འདིར་བཤད་པ། ཇི་ལྟར་མར་མེ་སྐྱེ་བཞིན་པས། །​མུན་པ་སེལ་བར་བྱེད་པ་ཡིན།
།​གང་ཚེ་མར་མེ་སྐྱེ་བཞིན་པ། །​མུན་པ་དང་ནི་ཕྲད་པ་མེད།
།​ཇི་ལྟར་མར་མེ་སྐྱེ་བཞིན་པས། །​མུན་པ་སེལ་བར་བྱེད་པ་ཡིན་ཏེ།
གང་གི་ཚེ་མར་མེ་སྐྱེ་བཞིན་པ་དེའི་ཚེ་ན།
མུན་པ་དང་ཕྲད་པ་མེད་པའི་ཕྱིར་རོ། །​ཡང་གཞན་ཡང་། མར་མེ་ཕྲད་པ་མེད་པར་ཡང་། །​གལ་ཏེ་མུན་པ་སེལ་བྱེད་ན
།​འཇིག་རྟེན་ཀུན་ན་གནས་པའི་མུན། །​འདི་ན་འདུག་པ་དེས་སེལ་འགྱུར།
།​ཇི་སྟེ་ཡང་འདི་སྙམ་དུ་མར་མེ་དང་ཕྲད་པ་མེད་པར་ཡང་མུན་པ་སེལ་བར་བྱེད་པར་སེམས་ན།
དེ་ལ་བཤད་པར་བྱ་སྟེ།
གལ་ཏེ་མར་མེ་དང་ཕྲད་པ་མེད་པར་ཡང་། མུན་པ་སེལ་བར་བྱེད་ན་
ནི་འཇིག་རྟེན་ཀུན་ན་གནས་པའི་མུན་པ་དག་ཀྱང་མར་མེ་འདི་ན་འདུག་པ་དེས་བསལ་བར་འགྱུར་ཏེ
ཕྲད་པ་མེད་པར་འདྲ་ན།
མར་མེ་སྐྱེ་བཞིན་པས་འདི་ན་འདུག་པའི་མུན་པ་འདི་སེལ་ལ།
འཇིག་རྟེན་ཀུན་ན་གནས་པའི་མུན་པ་ནི་མི་སེལ་བ་ལ་ཁྱད་པར་ཅི་ཡོད།
དེ་ལྟ་བས་ན་མར་མེ་སྐྱེ་བཞིན་པ་མུན་པ་དང་ཕྲད་པ་མེད་པས་མུན་པ་སེལ་བར་མི་བྱེད་དོ།
།​ཡང་གཞན་ཡང་། མར་མེ་རང་དང་གཞན་གྱི་དངོས། །​གལ་ཏེ་སྣང་བར་བྱེད་འགྱུར་ན།
།​མུན་པའང་རང་དང་གཞན་གྱི་དངོས། །​སྒྲིབ་པར་འགྱུར་བར་ཐེ་ཚོམ་མེད།
།​གལ་ཏེ་མར་མེ་རང་དང་གཞན་གྱི་དངོས་པོ་དག །​སྣང་བར་བྱེད་པ་ཡིན་པར་སེམས་ན།
དེ་ལྟར་ན་མར་མེའི་མི་མཐུན་པའི་ཕྱོགས་སུ་གྱུར་པ་མུན་པ་ཡང་རང་དང་གཞན་གྱི་དངོས་པོ་དག་སྒྲིབ་པར་འགྱུར་བར་ཐེ་ཚོམ་མེད་དོ།
།​མུན་པས་རང་གི་དངོས་པོ་བསྒྲིབས་ན་ནི། མུན་པ་མི་དམིགས་ཤིང་དངོས་པོ་རྣམས་རྟག་ཏུ་སྣང་བར་འགྱུར་བས་དེ་ནི་མི་འདོད་དོ།
།​ཅི་སྟེ་མར་མེའི་མི་མཐུན་པའི་ཕྱོགས་སུ་གྱུར་པ་མུན་པ་རང་དང་གཞན་གྱི་དངོས་པོ་སྒྲིབ་པར་མི་བྱེད་ན་
ནི། འོ་ན་གྲོགས་པོ་མར་མེ་རང་དང་གཞན་གྱི་དངོས་པོ་གཉི་ག་སྣང་བར་བྱེད་དོ།
།​ཞེས་གང་སྨྲས་པ་དེ་མི་རུང་སྟེ།
དེ་ལྟར་རེ་ཞིག་དཔེ་བསལ་ཏོ།
།​ད་ནི་དོན་འདི་ལ་ཁྱོད་ཀྱི་མར་མེའི་དཔེ་མཚོན་པའི་སྐྱེ་བས་རང་དང་གཞན་གྱི་དངོས་པོ་དག་སྐྱེད་པར་བྱེད་དོ།
།​ཞེས་བྱ་བ་དེ་ལ་བཤད་པར་བྱ་སྟེ།
སྐྱེ་བ་འདི་ནི་མ་སྐྱེས་པས། །​རང་གི་བདག་ཉིད་ཇི་ལྟར་སྐྱེད།
།​ཅི་སྟེ་སྐྱེས་པས་སྐྱེད་བྱེད་ན།
།​སྐྱེས་ན་ཅི་ཞིག་བསྐྱེད་དུ་ཡོད།
།​སྐྱེ་བ་གང་ཡིན་པ་འདིས་རང་གི་བདག་ཉིད་སྐྱེད་པར་བྱེད་ན།
སྐྱེས་པའམ་མ་སྐྱེས་པ་ཞིག་སྐྱེད་པར་བྱེད་གྲང་ན།
རེ་ཞིག་གལ་ཏེ་མ་སྐྱེས་པས་ནི་རང་གི་བདག་ཉིད་སྐྱེད་པར་མི་བྱེད་དེ།
མ་སྐྱེས་པ་ནི་མེད་པ་ཉིད་ཡིན་པས་མེད་པ་དེས་རང་གི་བདག་ཉིད་ཇི་ལྟར་སྐྱེད་པར་བྱེད།
ཅི་སྟེ་སྐྱེས་པས་སྐྱེད་པར་བྱེད་པར་སེམས་ན་དེ་ཡང་མི་རུང་སྟེ།
གང་གི་ཚེ་དེ་སྐྱེས་ན་སྐྱེས་ཟིན་པ་ཡིན་པས། སྐྱེས་ཟིན་པ་དེ་ལ་ཡང་ཅི་ཞིག་བསྐྱེད་དུ་ཡོད་དེ།
སྐྱེས་ཟིན་པ་ལ་ནི་བསྐྱེད་པར་བྱ་བ་མེད་ཅིང་བྱས་ཟིན་པ་ལ་ཡང་བྱ་བ་མེད་དོ།
།​དེ་ལྟར་སྐྱེ་བ་འདི་སྐྱེས་པས་རང་གི་བདག་ཉིད་སྐྱེད་དམ། མ་སྐྱེས་པས་སྐྱེད་པར་བྱེད་གྲང་ན།
གཉི་ག་ལྟར་ཡང་སྐྱེད་པར་མི་བྱེད་པ་དེའི་ཕྱིར་སྐྱེ་བས་རང་གི་བདག་ཉིད་སྐྱེད་པར་མི་བྱེད་པས་དེ་ལ་སྐྱེས་པས་རང་གི་དངོས་པོ་སྐྱེད་པར་བྱེད་དོ་ཞེས་གང་སྨྲས་པ་དེ་མི་རིགས་སོ།
།​གནས་པ་དང་འཇིག་པ་དག་ལ་ཡང་དེ་བཞིན་དུ་བརྟག་གོ།
།​ཡང་གཞན་ཡང་། སྐྱེས་དང་མ་སྐྱེས་སྐྱེ་བཞིན་པ། །​ཇི་ལྟ་བུར་ཡང་སྐྱེ་མི་བྱེད།
།​སོང་དང་མ་སོང་བགོམ་པ་ཡིས། །​དེ་དག་རྣམ་པར་བཤད་པ་ཡིན།
།​སྐྱེ་བས་གཞན་སྐྱེད་པར་བྱེད་ན།
སྐྱེས་པ་དང་མ་སྐྱེས་པ་དང་སྐྱེས་བཞིན་པ་ཞིག་སྐྱེད་པར་བྱེད་གྲང་ན།
བརྟག་པ་རྣམ་པ་གསུམ་ཆར་ཡང་སྐྱེད་པར་མི་བྱེད་དེ།
ཇི་ལྟར་སྐྱེད་པར་མི་བྱེད་པ་དེ་ལྟར་ནི་སོང་བ་དང་མ་སོང་བ་དང་བགོམ་པ་དག་གིས་དེ་དག་རྣམ་པར་བཤད་ཟིན་ཏོ།
།​དེ་ཡང་ཇི་ལྟར་ཞེ་ན།
བཤད་པ། རེ་ཞིག་དངོས་པོ་སྐྱེས་པ་ནི་སྐྱེད་པར་མི་བྱེད་དེ།
ཅིའི་ཕྱིར་ཞེ་ན། ཐུག་པ་མེད་པར་ཐལ་བར་འགྱུར་བའི་ཕྱིར་དང་། བྱས་པ་ལ་བྱ་བ་མེད་པའི་ཕྱིར་ཏེ།
དངོས་པོ་གང་སྐྱེས་པ་ཡང་སྐྱེད་པར་བྱེད་ན།
ལན་གཉིས་སྐྱེས་པ་ཡང་ལན་གསུམ་བསྐྱེད་དགོས་ལ་
ལན་གསུམ་སྐྱེད་པ་ཡང་ལན་བཞིར་བསྐྱེད་དགོས་པ་དང་། དེ་བཞིན་དུ་དང་པོ་སྐྱེས་པ་དང་འོག་ཏུ་སྐྱེས་པ་དག་ཀྱང་དེ་བཞིན་དུ་འགྱུར་ཏེ
དེ་ལྟ་ན་སྐྱེ་བ་མཐར་ཐུག་པ་མེད་པར་འགྱུར་པས་དེ་ནི་མི་འདོད་དེ།
དེའི་ཕྱིར་དངོས་པོ་སྐྱེས་པས་སྐྱེད་པར་མི་བྱེད་དོ།
།​གལ་ཏེ་ཡང་སྐྱེས་པས་སྐྱེད་པར་བྱེད་ན།
སྐྱེ་བ་གང་གིས་བསྐྱེད་པར་བྱ་བར་བརྗོད་པའི་སྐྱེ་བ་གཞན་དེ་མ་སྐྱེས་པ་སྐྱེད་པ་ཡིན་པས། དེ་ལ་སྐྱེས་པ་སྐྱེད་པར་བྱེད་དོ།
།​ཞེས་དམ་བཅས་པ་ཉམས་ཏེ།
ཅིའི་ཕྱིར་ཞེ་ན། དེ་དང་པོ་སྐྱེ་བའི་སྔ་རོལ་ན་མ་སྐྱེས་པ་ཡིན་ལ།
དེ་ནས་སྐྱེད་པར་ཡང་བྱེད་ན།
དེའི་ཕྱིར་འགའ་ཞིག་སྐྱེས་པ་སྐྱེད་པར་བྱེད་ལ།
འགའ་ཞིག་ནི་མ་སྐྱེས་པ་སྐྱེད་པར་བྱེད་པས་མི་མཐུན་པ་ཉིད་དུ་འགྱུར་བའི་ཕྱིར་ཏེ།
དེ་ལྟར་འདོད་ན་མ་ངེས་པ་ཉིད་ཀྱང་ཡིན་ལ།
བྱས་པ་ལ་བྱ་བ་མེད་པ་དང་། བསྲེགས་པ་ལ་བསྲེག་པར་བྱ་བ་མེད་པ་དང་། སོང་བ་ལ་བགྲོད་པར་བྱ་བ་མེད་པ་དང་། མངོན་སུམ་དུ་བྱས་པ་ལ་མངོན་སུམ་དུ་བྱ་བ་མེད་པ་དང་། སྐྱེས་པ་ལ་སྐྱེད་པར་བྱེད་པ་མེད་པས། དེའི་ཕྱིར་རེ་ཞིག་དེ་ལྟར་ཆོས་སྐྱེས་པ་འགའ་ཡང་སྐྱེད་པར་མི་བྱེད་དོ།
།​ཆོས་མ་སྐྱེས་པ་ཡང་སྐྱེད་པར་མི་བྱེད་དེ།
ཅིའི་ཕྱིར་ཞེ་ན། སྐྱེ་བ་དང་མི་ལྡན་པའི་ཕྱིར་དང་། མ་སྐྱེས་པ་ཐམས་ཅད་ཀྱང་སྐྱེ་བར་ཐལ་བར་འགྱུར་བའི་ཕྱིར་ཏེ།
འདི་ན་མ་སྐྱེས་པ་ནི་སྐྱེ་བ་དང་མི་ལྡན་ལ།
དེ་ཡང་དངོས་པོ་སྐྱེ་བ་དང་ལྡན་པས་སྐྱེད་པར་བྱེད་དམ། འོན་ཏེ་དངོས་པོ་སྐྱེ་བ་དང་མི་ལྡན་པས་སྐྱེད་པར་བྱེད་གྲང་ན།
དེ་ལྟ་ན་བྱ་བ་མེད་པར་ཡང་བྱེད་པ་དང་། འགྲོ་བ་མེད་པར་ཡང་འགྲོ་བ་དང་། ཟ་བ་མེད་པར་ཡང་ཟ་བ་དང་། འདོད་ཆགས་མེད་པར་ཡང་ཆགས་པ་དང་། ཞེ་སྡང་མེད་པར་ཡང་སྡང་བ་དང་། གཏི་མུག་མེད་པར་ཡང་རྨོངས་པར་འགྱུར་ཏེ
ཐ་སྙད་རྣམས་དང་འགལ་བས་དེ་ཡང་མི་འདོད་དེ།
དེའི་ཕྱིར་དངོས་པོ་མ་སྐྱེས་པ་ཡང་སྐྱེད་པར་མི་བྱེད་དོ།
།​གལ་ཏེ་ཡང་དངོས་པོ་མ་སྐྱེས་པ་སྐྱེད་པར་བྱེད་ན།
དོན་གང་དག་མ་སྐྱེས་པ་དེ་དག་ཐམས་ཅད་ཀྱང་སྐྱེ་བར་ཐལ་བར་འགྱུར་ཏེ།
དེ་ལ་བྱིས་པ་སོ་སོའི་སྐྱེ་བོ་ཐམས་ཅད་ལ་བྱང་ཆུབ་མ་སྐྱེས་པ་དེ་ཡང་སྐྱེ་བར་ཐལ་བ་དང་། དགྲ་བཅོམ་པ་མི་གཡོ་བའི་ཆོས་ཅན་རྣམས་ལ་ཀུན་ནས་ཉོན་མོངས་པ་མ་སྐྱེས་པ་དེ་ཡང་སྐྱེ་བར་ཐལ་བ་དང་། རི་བོང་དང་རྟའི་རྭ་ལ་སོགས་པ་མ་སྐྱེས་པ་དེ་ཡང་སྐྱེ་བར་ཐལ་བར་འགྱུར་བས་དེ་ཡང་མི་འདོད་དེ
དེའི་ཕྱིར་མ་སྐྱེས་པ་ཡང་སྐྱེད་པར་མི་བྱེད་དེ།
ཉོན་མོངས་པ་བསྲེགས་པའི་ཉོན་མོངས་པ་བསྐྱེད་པ་བཞིན་ནོ།
།​འདིར་སྨྲས་པ། མ་སྐྱེས་པ་ནི་སྐྱེད་པར་བྱེད་དེ་དེ་
ཡང་གང་རྒྱུ་དང་རྐྱེན་ཚོགས་པ་དང་། ཡུལ་དང་དུས་དང་། བྱེད་པ་པོ་དང་ཐབས་དང་ལྡན་པར་སྐྱེད་པར་བྱེད་ཀྱི་མ་སྐྱེས་པ་ཐམས་ཅད་ནི་སྐྱེད་པར་མི་བྱེད་དེ
གང་རྒྱུ་དང་རྐྱེན་ཚོགས་པ་དང་ཡུལ་དང་དུས་དང་བྱེད་པ་པོ་དང་ཐབས་དང་བྲལ་བ་སྐྱེད་པར་མི་བྱེད་པས། དེའི་ཕྱིར་མ་སྐྱེས་པ་ཐམས་ཅད་སྐྱེ་བར་ཐལ་བར་མི་འགྱུར་རོ། །​འདིར་བཤད་པ། གང་རྒྱུ་དང་རྐྱེན་ཚོགས་པ་དང་། ཡུལ་དང་དུས་དང་། བྱེད་པ་པོ་དང་ཐབས་དང་ལྡན་པ་སྐྱེད་པར་བྱེད་དོ་ཞེས་བྱ་བ་དེ་ཡང་ཡོད་པར་གྱུར་པ་ཡང་སྐྱེད་པར་མི་བྱེད།
མེད་པར་གྱུར་པ་ཡང་སྐྱེད་པར་མི་བྱེད།
ཡོད་མེད་དུ་གྱུར་པ་ཡང་སྐྱེད་པར་མི་བྱེད་དེ།
རྣམ་པ་དེ་གསུམ་ཆར་གྱིས་སྐྱེད་པ་མི་འཐད་པར་སྔར་རྣམ་པར་བཤད་ཟིན་པས། དེའི་ཕྱིར་མ་སྐྱེས་པ་ཡང་སྐྱེད་པར་མི་བྱེད་དོ།
།​དེ་བཞིན་དུ་དངོས་པོ་སྐྱེ་བཞིན་པ་ཡང་སྐྱེད་པར་མི་བྱེད་དེ།
ཅིའི་ཕྱིར་ཞེ་ན། སྐྱེས་པ་སྐྱེད་པར་བྱེད་པའི་སྐྱོན་དུ་ཐལ་བར་འགྱུར་བའི་ཕྱིར་དང་། མ་སྐྱེས་པ་སྐྱེད་པར་བྱེད་པའི་སྐྱོན་དུ་ཐལ་བར་འགྱུར་བའི་ཕྱིར་ཏེ།
སྐྱེ་བཞིན་པ་སྐྱེས་པ་གང་ཡིན་པ་ཡང་གཏན་ཚིགས་སྔར་སྨོས་པ་དག་གིས་སྐྱེད་པར་མི་བྱེད་ལ།
སྐྱེ་བཞིན་པ་མ་སྐྱེས་པ་གང་ཡིན་པ་ཡང་གཏན་ཚིགས་སྔར་སྨོས་པ་དག་གིས་སྐྱེད་པར་མི་བྱེད་དོ།
།​གལ་ཏེ་ཡང་སྐྱེ་བཞིན་པ་སྐྱེ་བ་མེད་ཅིང་། འོན་ཀྱང་སྐྱེ་བཞིན་པ་སྐྱེད་པར་ཡང་བྱེད་ན་
ནི། སྐྱེ་བ་མེད་པའི་སྐྱེ་བཞིན་པ་མ་མཐོང་བས་དེའི་ཕྱིར་སྐྱེ་བཞིན་པ་སྐྱེད་པར་མི་བྱེད་དོ།
།​གང་ལ་སྐྱེ་བཞིན་པ་སྐྱེད་པར་བྱེད་པ་དེ་ལ་སྐྱེ་བ་གཉིས་སུ་ཐལ་བར་འགྱུར་ཏེ།
སྐྱེ་བཞིན་པ་གང་གིས་སྐྱེ་བཞིན་པ་ཉིད་དུ་འགྱུར་བ་དང་། སྐྱེ་བཞིན་པ་སྐྱེད་པར་བྱེད་པ་གང་ཡིན་པའོ།
།​སྐྱེ་བ་གཉིས་སུ་མི་རིགས་ཏེ།
དངོས་པོ་སྐྱེས་པ་གཉིས་མེད་པའི་ཕྱིར་རོ། །​དེའི་ཕྱིར་སྐྱེ་བཞིན་པ་ཡང་སྐྱེད་པར་མི་བྱེད་དོ།
།​སྐྱེ་བ་རྩོམ་པའི་སྔ་རོལ་ན་ཡང་གང་དུ་སྐྱེ་བ་རྩོམ་པར་འགྱུར་བའི་སྐྱེ་བཞིན་པ་མེད་དེ།
སྐྱེ་བ་རྩོམ་པ་མེད་ན་སྐྱེ་བཞིན་པ་ཡང་མེད་པའི་ཕྱིར་སྐྱེ་བཞིན་པ་སྐྱེད་པར་མི་བྱེད་དོ།
།​དེ་ལྟར་སྐྱེས་པ་དང་མ་སྐྱེས་པ་དང་སྐྱེ་བཞིན་བསྐྱེད་པར་མི་བྱེད་པའི་ཕྱིར་སྐྱེ་བ་རབ་ཏུ་མི་འགྲུབ་སྟེ།
སྐྱེ་བ་རབ་ཏུ་མ་གྲུབ་ན།
གནས་པ་དང་འཇིག་པ་དག་ཀྱང་རབ་ཏུ་མི་འགྲུབ་པོ། །​སྐྱེ་བ་དང་གནས་པ་དང་འཇིག་པ་དག་རབ་ཏུ་མ་གྲུབ་ན།
འདུས་བྱས་ཀྱང་རབ་ཏུ་མི་འགྲུབ་སྟེ།
དེ་ལྟར་དེ་དག་ནི་སོང་བ་དང་མ་སོང་བ་དང་བགོམ་པ་དག་ནི་རྣམ་པར་བཤད་པར་ཁོང་དུ་ཆུད་པར་བྱའོ།
།​འདིར་སྨྲས་པ། སྐྱེ་བ་ལ་བརྟེན་ནས་སྐྱེ་བཞིན་པ་ཞེས་བརྗོད་དེ།
བསམ་པ་འདི་ན་སྐྱེ་བཞིན་པ་སྐྱེད་པར་བྱེད་དོ།
།​འདིར་བཤད་པ། གང་ཚེ་སྐྱེ་བ་ཡོད་པས་ནི། །​སྐྱེ་བཞིན་འདི་འབྱུང་མེད་པའི་ཚེ། །​ཇི་ལྟར་སྐྱེ་ལ་བརྟེན་ནས་
ནི། །​སྐྱེ་བཞིན་ཞེས་ནི་བརྗོད་པར་བྱ།
།​གང་གི་ཚེ་སྐྱེ་བ་ཡོད་པས། སྐྱེ་བཞིན་པ་འདི་འབྱུང་ངོ་ཞེས་བྱ་བ་མེད་པའི་ཚེ། ཇི་ལྟར་སྐྱེ་བ་ལ་བརྟེན་ནས་
སྐྱེ་བཞིན་པ་ཞེས་བརྗོད་པར་བྱ།
ཡང་གཞན་ཡང་། རྟེན་ཅིང་འབྱུང་བ་གང་ཡིན་པ། །​དེ་ནི་ངོ་བོ་ཉིད་ཀྱིས་ཞི།
།​དེ་ཕྱིར་སྐྱེ་བཞིན་ཉིད་དང་ནི། །​སྐྱེ་བ་ཡང་ནི་ཞི་བ་ཉིད། །​འདི་ལྟར་བརྟེན་ནས་
འབྱུང་བ་གང་ཡིན་པ་དེ་ནི་ངོ་བོ་ཉིད་ཀྱིས་ཞི་བ་དེའི་ཕྱིར་སྐྱེ་བཞིན་པ་ཉིད་དང་སྐྱེ་བ་ཡང་ཞི་བ་ཉིད་དོ།
།​འདིར་སྨྲས་པ། དུས་གསུམ་རྣམ་པར་བཞག་པ་ལས་མ་འོངས་པའི་དངོས་པོ་མ་འོངས་པའི་བདག་ཉིད་ཀྱིས་ཡོད་པས་དེ་སྐྱེ་བར་འགྱུར་རོ། །​འདིར་བཤད་པ། གལ་ཏེ་དངོས་པོ་མ་སྐྱེས་པ། །​འགའ་ཞིག་གང་ན་ཡོད་གྱུར་ན
།​དེ་ནི་ཅི་ཕྱིར་དེར་སྐྱེ་འགྱུར།
།​ཡོད་ན་སྐྱེ་བར་མི་འགྱུར་རོ། །​གལ་ཏེ་དངོས་པོ་མ་སྐྱེས་པ་འགའ་ཞིག་མ་འོངས་པའི་དུས་གང་ན་ཡོད་པར་གྱུར་ན།
དེ་ཅིའི་ཕྱིར་ད་ལྟར་གྱི་དུས་དེར་སྐྱེ་བར་འགྱུར་ཏེ།
དེ་དེ་ན་ཡོད་ན་ཡོད་པའི་ཕྱིར་ད་འདིར་སྐྱེ་བར་མི་འགྱུར་རོ། །​ཅི་སྟེ་སྐྱེ་བར་འདོད་ན།
དེ་ལ་བཤད་པར་བྱ་སྟེ།
དངོས་པོ་དེ་འདིར་སྐྱེ་བར་གྱུར་ན།
དེ་ལྟ་ན་དངོས་པོ་དེ་མ་འོངས་པའི་དུས་དེ་ན་ཡོད་པ་མ་ཡིན་པར་འགྱུར་ཏེ།
དེ་ཡང་མི་འདོད་པས། དེའི་ཕྱིར་མ་འོངས་པའི་དངོས་པོ་ཡོད་པ་དེ་སྐྱེ་བར་འགྱུར་རོ་ཞེས་བྱ་བ་དེ་ཡང་མི་རིགས་སོ།
།​ཡང་གཞན་ཡང་། ཁྱོད་ཀྱིས་སྔར་སྐྱེ་བས་སྐྱེ་བཞིན་པ་སྐྱེད་པར་བྱེད་དོ་ཞེས་གང་སྨྲས་པ་དེ་ལ་བཤད་པར་བྱ་སྟེ།
གལ་ཏེ་སྐྱེ་བ་དེ་ཡིས་ནི། །​སྐྱེ་བཞིན་པ་ནི་སྐྱེད་བྱེད་ན།
།​སྐྱེ་བ་དེ་ནི་སྐྱེད་བྱེད་པ། །​སྐྱེ་བ་ཡང་ནི་གང་ཞིག་ཡིན།
།​གལ་ཏེ་སྐྱེ་བ་དེ་དེས་སྐྱེ་བཞིན་པ་སྐྱེད་པར་བྱེད་ན།
འོ་ན་ད་སྐྱེ་བ་སྐྱེད་པར་བྱེད་པའི་སྐྱེ་བ་ཡང་གང་ཞིག་ཡིན།
དེ་ལ་འདི་སྙམ་དུ་སྐྱེ་བ་གཞན་ཞིག་གིས་སྐྱེ་བ་དེས་སྐྱེད་པར་སེམས་ན།
དེ་ལ་བཤད་པར་བྱ་སྟེ།
གལ་ཏེ་སྐྱེ་བ་གཞན་ཞིག་གིས། །​དེ་སྐྱེད་ཐུག་པ་མེད་པར་འགྱུར།
།​གལ་ཏེ་སྐྱེ་བ་གཞན་ཞིག་གིས་སྐྱེ་བཞིན་པ་སྐྱེད་པར་བྱེད་པའི་སྐྱེ་བ་དེ་སྐྱེད་པར་བྱེད་ན།
དེ་ལྟ་ན་ཐུག་པ་མེད་པར་ཐལ་བར་འགྱུར་རོ། །​ཅི་སྟེ་འདི་སྙམ་དུ་སྐྱེ་བཞིན་པ་སྐྱེད་པར་བྱེད་པའི་སྐྱེ་བ་དེ་ནི་སྐྱེད་པ་གཞན་མེད་པ་ཁོ་ནར་སྐྱེས་པར་སེམས་ན།
དེ་ལ་བཤད་པར་བྱ་སྟེ།
ཅི་སྟེ་སྐྱེ་བ་མེད་སྐྱེས་ན།
།​ཐམས་ཅད་དེ་བཞིན་སྐྱེ་བར་འགྱུར།
།​ཅི་སྟེ་སྐྱེ་བཞིན་པ་སྐྱེད་པའི་སྐྱེ་བ་དེ་སྐྱེད་པ་གཞན་མེད་པར་སྐྱེས་པར་རྟོག་ན་
གཞན་ཐམས་ཅད་ཀྱང་དེ་བཞིན་དུ་སྐྱེད་པ་གཞན་མེད་པར་སྐྱེ་བར་འགྱུར་བར་བརྟག་པར་བྱའོ།
།​ཡང་གཞན་ཡང་། རེ་ཞིག་ཡོད་དང་མེད་པ་ཡང་། །​སྐྱེ་བར་རིགས་པ་མ་ཡིན་ནོ།
།​ཡོད་མེད་ཉིད་ཀྱང་མ་ཡིན་ཏེ།
།​གོང་དུ་བསྟན་པ་ཉིད་ཡིན་ནོ།
།​འདི་ལ་གལ་ཏེ་དངོས་པོ་འགའ་ཞིག་སྐྱེ་བར་གྱུར་ན།
དེ་ཡོད་པའམ་མེད་པ་ཞིག་སྐྱེ་བར་འགྱུར་གྲང་ན།
རིགས་པས་ཡོངས་སུ་བརྟགས་ན།
ཡོད་པ་ནི་སྐྱེ་བར་རིགས་པ་མ་ཡིན་ཏེ།
སྐྱེ་བར་བརྟག་པ་དོན་མེད་པ་ཉིད་ཡིན་པའི་ཕྱིར་རོ། །​མེད་པ་ཡང་སྐྱེ་བར་རིགས་པ་མ་ཡིན་ཏེ།
མེད་པ་ཉིད་ཡིན་པའི་ཕྱིར་རོ། །​ཅི་སྟེ་ཡོད་མེད་ཅིག་སྐྱེ་བར་སེམས་ན།
དེ་ཡང་རིགས་པ་མ་ཡིན་ཏེ།
ཁོ་བོས་གོང་དུ། རེ་ཞིག་ཡོད་དང་མེད་པ་ཡང་། །​སྐྱེ་བར་རིགས་པ་མ་ཡིན་ནོ།
།​ཞེས་བསྟན་པ་ཉིད་ཡིན་ནོ།
།​ཡང་ན་ཡོད་པ་དང་མེད་པ་དང་ཡོད་མེད་དག་ཇི་ལྟར་སྐྱེ་བར་རིགས་པ་མ་ཡིན་པ་དེ་ལྟར་ཁོ་བོས་གོང་དུ།གང་ཚེ་ཆོས་ནི་ཡོད་པ་དང་། །​མེད་དང་ཡོད་མེད་མི་སྒྲུབ་པ། །​ཇི་ལྟར་སྒྲུབ་བྱེད་རྒྱུ་ཞེས་བྱ།
།​དེ་ལྟར་ཡིན་ན་མི་རིགས་སོ།
།​ཞེས་བསྟན་པ་ཉིད་ཡིན་ནོ།
།​ཡང་གཞན་ཡང་། དངོས་པོ་འགག་བཞིན་ཉིད་ལ་ནི། །​སྐྱེ་བ་འཐད་པར་མི་འགྱུར་རོ། །​འདི་ལ་ཁྱོད་ཀྱིས་དངོས་པོ་སྐྱེ་བཞིན་པ་སྐྱེད་པར་བྱེད་དོ་ཞེས་གང་སྨྲས་པའི་དངོས་པོ་སྐྱེ་བཞིན་པ་གང་ཡིན་པ་དེ་ནི་འགག་པའི་ཆོས་ཅན་ཡིན་པས་འགག་བཞིན་པ་ཉིད་ཀྱང་ཡིན་ཏེ
དངོས་པོ་འགག་བཞིན་པ་ཉིད་དེ་ལ་ནི་སྐྱེ་བ་འཐད་པར་མི་འགྱུར་ཏེ།
ཅིའི་ཕྱིར་ཞེ་ན། དེ་ལ་ཕན་ཚུན་མི་མཐུན་པའི་བྱ་བ་གཉིས་སུ་ཐལ་བར་འགྱུར་བའི་ཕྱིར་ཏེ།
འགག་པའི་བྱ་བ་གང་གིས་འགག་བཞིན་པའི་ཆོས་ཅན་དུ་བརྟག་པ་དང་དེ་ལ་ཡང་སྐྱེ་བའི་བྱ་བ་ཡོད་པ་གང་ཡིན་པ་སྟེ།
གཅིག་ལ་དུས་གཅིག་ཏུ་འགག་པ་དང་། སྐྱེ་བ་སྟོན་པའི་བྱ་བ་ཕན་ཚུན་མི་མཐུན་པ་གཉིས་ཡོད་པ་དེ་ནི་མི་འདོད་པས། དེའི་ཕྱིར་འགག་བཞིན་པའི་ཆོས་ཅན་ཉིད་ལ་སྐྱེ་བ་འཐད་པར་མི་འགྱུར་ཏེ
སྣང་བ་དང་མུན་པ་བཞིན་ནོ།
།​འདིར་སྨྲས་པ། འོ་ན་ད་གང་འགག་བཞིན་པའི་ཆོས་ཅན་མ་ཡིན་པའི་དངོས་པོ་དེ་སྐྱེ་བར་འགྱུར་རོ། །​འདིར་བཤད་པ། གང་ཞིག་འགག་བཞིན་མ་ཡིན་པ། །​དེ་ནི་དངོས་པོར་མི་འཐད་དོ།
།​གང་ཞིག་འགག་བཞིན་མ་ཡིན་པ་དེ་ནི་འགའ་ཡང་དངོས་པོར་མི་འཐད་དོ།
།​ཡང་གཞན་ཡང་། ད་ནི་དངོས་པོ་ཁས་བླངས་ཀྱང་གནས་པ་མི་འཐད་དེ།
ཇི་ལྟར་ཞེ་ན་བཤད་པ། དངོས་པོ་གནས་པ་མི་གནས་ཏེ།
།​དངོས་པོ་མི་གནས་གནས་པ་མིན།
།​གནས་བཞིན་པ་ཡང་མི་གནས་ཏེ།
།​མ་སྐྱེས་གང་ཞིག་གནས་པར་བྱེད།
།​རེ་ཞིག་དངོས་པོ་གནས་པ་ནི་གནས་པར་མི་བྱེད་དེ་
གནས་པ་ཡོད་པའི་ཕྱིར་རོ། །​མི་གནས་པ་ཡང་གནས་པར་མི་བྱེད་དེ་
གནས་པ་མེད་པའི་ཕྱིར་རོ། །​དེ་གཉིས་ལས་གཞན་པ་གནས་བཞིན་པ་ཞེས་བྱ་བ་གསུམ་པ་ཡང་གནས་པར་མི་བྱེད་དེ་
མེད་པའི་ཕྱིར་རོ། །​དེ་ལྟར་རྣམ་པ་ཐམས་ཅད་དུ་ཡོངས་སུ་བརྟགས་ན
མ་སྐྱེས་པ་གང་ཞིག་ད་གནས་པར་བྱེད།
ཡང་གཞན་ཡང་། དངོས་པོ་འགག་བཞིན་ཉིད་ལ་ནི། །​གནས་པ་འཐད་པར་མི་འགྱུར་རོ། །​དེ་ལ་ནི་གནས་པ་མི་འཐད་དེ
ཅིའི་ཕྱིར་ཞེ་ན། དེ་ལ་གནས་སྐབས་ཕན་ཚུན་མི་མཐུན་པ་གཉིས་སུ་ཐལ་བར་འགྱུར་བའི་ཕྱིར་ཏེ།
གནས་སྐབས་གང་གི་འགག་བཞིན་པ་ཞེས་བྱ་བར་འགྱུར་བ་དང་། དེ་ལ་ཡང་གནས་པའི་གནས་སྐབས་སུ་བརྟག་པ་གང་ཡིན་པའོ།
།​གཅིག་ལ་དུས་གཅིག་ཏུ་འགག་བཞིན་པ་དང་། གནས་པ་སྟོན་པར་བྱེད་པའི་གནས་སྐབས་ཕན་ཚུན་མི་མཐུན་པ་གཉིས་ཡོད་པ་དེ་ནི་མི་འདོད་པས། དེའི་ཕྱིར་འགག་བཞིན་པའི་ཆོས་ཅན་ཉིད་གནས་པར་བྱེད་དོ་ཞེས་བྱ་བ་དེ་རིགས་པ་མ་ཡིན་ནོ།
།​འདིར་སྨྲས་པ། འོ་ན་དངོས་པོ་གང་འགག་བཞིན་པའི་ཆོས་ཅན་མ་ཡིན་པ་དེ་གནས་པར་བྱེད་དོ།
།​འདིར་བཤད་པ། གང་ཞིག་འགག་བཞིན་མ་ཡིན་པ། །​དེ་ནི་དངོས་པོར་མི་འཐད་དོ།
།​གང་ཞིག་འགག་བཞིན་མ་ཡིན་པ་དེ་ནི་འགའ་ཡང་དངོས་པོ་ཉིད་དུ་མི་འཐད་དོ།
།​ཡང་གཞན་ཡང་། དངོས་པོ་ཐམས་ཅད་དུས་ཀུན་ཏུ། །​རྒ་དང་འཆི་བའི་ཆོས་ཡིན་ན།
།​གང་དག་རྒ་དང་འཆི་མེད་པར། །​གནས་པའི་དངོས་པོ་གང་ཞིག་ཡིན།
།​དངོས་པོ་ཐམས་ཅད་དུས་ཀུན་ཏུ་རྒ་བ་དང་འཆི་བའི་ཆོས་ཡིན་ན་
གང་དག་རྒ་བ་དང་། འཆི་བ་མེད་པར་གནས་པའི་དངོས་པོ་དེ་དག་གང་ཞིག་ཡིན་པར་འགྱུར།
ཡང་གཞན་ཡང་། གནས་པ་གནས་པ་གཞན་དང་ནི། །​དེ་ཉིད་ཀྱིས་ཀྱང་གནས་མི་རིགས། །​ཇི་ལྟར་སྐྱེ་བ་རང་དང་ནི། །​གཞན་གྱིས་སྐྱེད་པ་མ་ཡིན་བཞིན། །​ཇི་ལྟར་སྔར་ཡོངས་སུ་བརྟགས་ན་
སྐྱེ་བ་རང་དང་གཞན་གྱིས་བསྐྱེད་པར་མི་རིགས་པ་དེ་བཞིན་དུ་གནས་པ་ཡང་གནས་པ་དེ་ཉིད་དང་གཞན་གྱིས་གནས་པར་མི་རིགས་སོ།
།​ད་ནི་འགག་པ་ཡང་མི་འཐད་དེ།
ཇི་ལྟ་ཞེ་ན། བཤད་པ། འགགས་པ་འགག་པར་མི་བྱེད་དེ།
།​མ་འགགས་པ་ཡང་འགག་མི་བྱེད།
།​འགག་བཞིན་པ་ཡང་དེ་བཞིན་མིན།
།​མ་སྐྱེས་གང་ཞིག་འགག་པར་བྱེད།
།​རེ་ཞིག་འགག་པ་གང་ཡིན་པ་དེ་ནི་ཡང་འགག་པར་མི་བྱེད་དེ།
འགགས་ཟིན་པའི་ཕྱིར་རོ། །​མ་འགགས་པ་གང་ཡིན་པ་དེ་ཡང་འགག་པར་མི་བྱེད་དེ།
འགགས་པའི་བྱ་བ་དང་བྲལ་བའི་ཕྱིར་རོ། །​དེ་གཉིས་ལས་གཞན་པ་འགག་བཞིན་པ་ཞེས་བྱ་བའི་གསུམ་པ་ཡང་འགག་པར་མི་བྱེད་དེ་
མེད་པའི་ཕྱིར་རོ། །​དེ་ལྟར་རིགས་པས་ཡོངས་སུ་བརྟགས་ནས
མ་སྐྱེས་པ་གང་ཞིག་ད་འགག་པར་བྱེད།
ཡང་གཞན་ཡང་། རེ་ཞིག་དངོས་པོ་གནས་པ་ལ།
།​འགག་པ་འཐད་པར་མི་འགྱུར་རོ། །​དངོས་པོ་མི་གནས་པ་ལ་ཡང་། །​འགག་པ་འཐད་པར་མི་འགྱུར་རོ། །​རེ་ཞིག་དངོས་པོ་གནས་པ་གང་ཡིན་པ་དེ་ལ་ནི་འགག་པ་འཐད་པར་མི་འགྱུར་ཏེ
ཅིའི་ཕྱིར་ཞེ་ན། གནས་པ་ཡོད་པའི་ཕྱིར་རམ། ཡང་ན་གནས་པ་དང་། འགག་པ་གཉིས་སུ་ཐལ་བར་འགྱུར་བའི་ཕྱིར་རོ། །​དངོས་པོ་མི་གནས་པ་གང་ཡིན་པ་དེ་ལ་ཡང་འགག་པ་འཐད་པར་མི་འགྱུར་ཏེ
ཅིའི་ཕྱིར་ཞེ་ན། གནས་པ་དང་བྲལ་བའི་ཕྱིར་དང་མེད་པའི་ཕྱིར་རོ། །​ཡང་གཞན་ཡང་། གནས་སྐབས་དེ་ཡིས་གནས་པ་ནི། །​དེ་ཡིས་འགག་པ་ཉིད་མི་འགྱུར།
།​གནས་སྐབས་གཞན་གྱིས་གནས་པ་ཡང་། །​གཞན་གྱིས་འགག་པ་ཉིད་མི་འགྱུར།
།​འདི་ལ་དངོས་པོ་གང་ལ་འགག་པར་བརྟག་པ་དེ་ནི་གནས་སྐབས་དེ་ཉིད་དང་གནས་སྐབས་གཞན་གཉི་གས་ཀྱང་འགག་པ་ཉིད་དུ་མི་འགྱུར་ཏེ།
ཅིའི་ཕྱིར་ཞེ་ན། འོ་མ་ནི་འོ་མའི་གནས་སྐབས་ཀྱིས་འགག་པར་མི་འགྱུར་ཏེ།
ཇི་སྲིད་འོ་མ་ཡིན་པ་དེ་སྲིད་དུ་འགག་པ་ཉིད་དུ་མི་འགྱུར་བའི་ཕྱིར་དང་། འོ་མ་མ་ཡིན་པའི་གནས་སྐབས་སུ་ཡང་འགག་པར་མི་འགྱུར་ཏེ།
གང་གི་ཚེ་འོ་མ་མ་ཡིན་པ་དེའི་ཚེ་ན་གང་ཡང་འགག་པར་མི་འགྱུར་བའི་ཕྱིར་རོ། །​ཡང་གཞན་ཡང་། གང་ཚེ་ཆོས་རྣམས་ཐམས་ཅད་ཀྱི། །​སྐྱེ་བ་འཐད་པར་མི་འགྱུར་བ། །​དེ་ཚེ་ཆོས་རྣམས་ཐམས་ཅད་ཀྱི། །​འགག་པ་འཐད་པར་མི་འགྱུར་རོ། །​གང་གི་ཚེ་རིགས་པས་ཡོངས་སུ་བརྟགས་ན
ཆོས་ཐམས་ཅད་ཀྱི་སྐྱེ་བ་འཐད་པར་མི་འགྱུར་བ་དེའི་ཚེ། ཆོས་ཐམས་ཅད་ཀྱི་འགག་པ་ཡང་འཐད་པར་མི་འགྱུར་རོ། །​ཡང་གཞན་ཡང་། རེ་ཞིག་དངོས་པོ་ཡོད་པ་ལ།
།​འགག་པར་འཐད་པར་མི་འགྱུར་རོ། །​དངོས་དང་དངོས་པོ་མེད་པ་དག །​གཅིག་ཉིད་ལ་ནི་འཐད་པ་མེད།
།​འདི་ལ་ཡང་རིགས་པས་ཡོངས་སུ་བརྟགས་ན།
རེ་ཞིག་དངོས་པོ་ཡོད་པ་ལ་འགག་པ་འཐད་པར་མི་འགྱུར་ཏེ།
ཅིའི་ཕྱིར་ཞེ་ན། དངོས་པོ་དང་དངོས་པོ་མེད་པ་དག་གཅིག་ཉིད་ན་ཡོད་པ་མི་འཐད་པའི་ཕྱིར་རོ། །​ཡང་གཞན་ཡང་། དངོས་པོ་མེད་པར་གྱུར་པ་ལའང་། །​འགག་པ་འཐད་པར་མི་འགྱུར་རོ། །​མགོ་གཉིས་པ་ལ་ཇི་ལྟར་ནི། །​གཅད་དུ་མེད་པ་དེ་བཞིན་ནོ།
།​དངོས་པོ་མེད་པ་ལ་ཡང་འགག་པ་འཐད་པར་མི་འགྱུར་ཏེ།
ཅིའི་ཕྱིར་ཞེ་ན། མེད་པའི་ཕྱིར་ཏེ།
ཇི་ལྟར་མགོ་གཉིས་པ་ལ་གཅད་དུ་མེད་པ་དེ་བཞིན་ནོ།
།​ཡང་གཞན་ཡང་། འགག་པ་འགག་པ་གཞན་དང་ནི། །​དེ་ཉིད་ཀྱིས་ཀྱང་འགག་མི་རིགས། །​ཇི་ལྟར་སྐྱེ་བ་རང་དང་ནི། །​གཞན་གྱིས་བསྐྱེད་པ་མ་ཡིན་བཞིན། །​ཇི་ལྟར་སྔར་ཡོངས་སུ་བརྟགས་ནས་
སྐྱེ་བ་རང་དང་གཞན་གྱིས་སྐྱེད་པར་མི་རིགས་པ་དེ་བཞིན་དུ་འགག་པ་ཡང་འགག་པ་དེ་ཉིད་དང་གཞན་གྱིས་འགག་པར་མི་རིགས་སོ།
།​སྐྱེ་དང་གནས་དང་འཇིག་པ་དག །​མ་གྲུབ་ཕྱིར་ན་འདུས་བྱས་མེད།
།​འདུས་བྱས་རབ་ཏུ་མ་གྲུབ་པས། །​འདུས་མ་བྱས་ནི་ཇི་ལྟར་འགྲུབ།
།​དེ་ལྟར་སྐྱེ་བ་དང་གནས་པ་དང་འཇིག་པ་དེ་དག་མ་གྲུབ་པའི་ཕྱིར་འདུས་བྱས་མེད་དོ།
།​འདུས་བྱས་རབ་ཏུ་མ་གྲུབ་པས། །​འདུས་མ་བྱས་ཇི་ལྟར་འགྲུབ་པར་འདོད།
འདིར་སྨྲས་པ། གལ་ཏེ་སྐྱེ་བ་དང་གནས་པ་དང་འཇིག་པ་འགའ་ཡང་མེད་ན་ཇི་ལྟར་གསུངས།
འདིར་བཤད་པ། རྨི་ལམ་ཇི་བཞིན་སྒྱུ་མ་བཞིན། །​དྲི་ཟའི་གྲོང་ཁྱེར་ཇི་བཞིན་དུ། །​དེ་བཞིན་སྐྱེ་དང་དེ་བཞིན་གནས། །​དེ་བཞིན་དུ་ནི་འཇིག་པར་གསུངས།
།​དེ་ལྟར་སྐྱེ་བ་དང་གནས་པ་དང་འཇིག་པ་དེ་དག་ནི་རྨི་ལམ་དང་སྒྱུ་མ་དང་དྲི་ཟའི་གྲོང་ཁྱེར་དང་འདྲ་བར་གསུངས་པར་ཤེས་པར་བྱའོ།
།​སྐྱེ་བ་དང་གནས་པ་དང་འཇིག་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བདུན་པའོ།།
།​།བམ་པོ་གསུམ་པ། འདིར་སྨྲས་པ། བྱེད་པ་པོ་དང་ལས་དག་ནི། །​བསྟན་བཅོས་དང་འཇིག་རྟེན་དང་རིག་བྱེད་ལས་གྲགས་པའི་ཕྱིར་རབ་ཏུ་འགྲུབ་སྟེ
དེ་དག་རབ་ཏུ་གྲུབ་ན་ལས་དང་འབྲས་བུ་བརྒྱུད་པ་ཡང་ཡོད་པས་དེའི་ཕྱིར་བྱེད་པ་པོ་དང་ལས་དག་ཡོད་དོ།
།​འདིར་བཤད་པ། བྱེད་པོ་ཡིན་པར་གྱུར་པ་དེ།
།​ལས་སུ་གྱུར་པ་མི་བྱེད་དོ།
།​བྱེད་པོ་མ་ཡིན་གྱུར་པ་ཡང་། །​ལས་སུ་མ་གྱུར་མི་བྱེད་དོ།
།​རེ་ཞིག་བྱེད་པ་པོ་ཡིན་པར་གྱུར་པ་དེ་ནི་ལས་ཡིན་པར་གྱུར་པ་མི་བྱེད་དོ།
།​བྱེད་པ་པོ་མ་ཡིན་པར་གྱུར་པ་ཡང་ལས་མ་ཡིན་པར་གྱུར་པ་མི་བྱེད་དོ།
།​ཅིའི་ཕྱིར་ཞེ་ན།
ཡིན་པར་གྱུར་ལ་བྱ་བ་མེད།
།​ལས་ཀྱང་བྱེད་པོ་མེད་པར་འགྱུར།
།​ཡིན་པར་གྱུར་ལ་བྱ་བ་མེད།
།​བྱེད་པ་པོ་ཡང་ལས་མེད་འགྱུར།
།​ལས་ཡིན་པར་གྱུར་པ་ལས་བྱ་བ་མེད་པ་དང་།ཡང་གཞན་ཡང་། ལས་ཀྱང་བྱེད་པ་པོ་མེད་པར་རབ་ཏུ་འགྲུབ་པར་འགྱུར་བས་དེ་ནི་མི་འདོད་དོ།
།​དེའི་ཕྱིར་བྱེད་པ་པོ་ཡིན་པར་གྱུར་པ་ལས་ཡིན་པར་འགྱུར་བ་བྱེད་དོ།
།​ཞེས་བྱ་བ་དེ་རིགས་པ་མ་ཡིན་ནོ།
།​ད་ནི་བྱེད་པ་པོ་མ་ཡིན་པར་གྱུར་པ་ཡང་ལས་མ་ཡིན་པར་གྱུར་པ་མི་བྱེད་དོ།
།​ཅིའི་ཕྱིར་ཞེ་ན།
གལ་ཏེ་བྱེད་པོར་མ་གྱུར་པ། །​ལས་སུ་མ་གྱུར་བྱེད་ན་ནི། །​ལས་ལ་རྒྱུ་ནི་མེད་པར་འགྱུར།
།​བྱེད་པ་པོ་ཡང་རྒྱུ་མེད་འགྱུར།
།​གལ་ཏེ་བྱེད་པ་པོ་མ་ཡིན་པར་གྱུར་པ་ལས་མ་ཡིན་པར་གྱུར་པ་བྱེད་ན།
དེ་ལྟ་ན་ལས་ལ་རྒྱུ་མེད་པར་འགྱུར་བ་དང་། བྱེད་པ་པོ་ཡང་རྒྱུ་མེད་པར་འགྱུར་རོ། །​འདིར་སྨྲས་པ། གལ་ཏེ་ལས་དང་བྱེད་པ་པོ་དག་རྒྱུ་མེད་པར་གྱུར་ན
དེས་ཅིར་འགྱུར།
འདིར་བཤད་པ། རྒྱུ་མེད་ན་
ནི་འབྲས་བུ་དང་། །​རྒྱུ་ཡང་འཐད་པར་མི་འགྱུར་རོ། །​དེ་མེད་ན་
ནི་བྱ་བ་དང་། །​བྱེད་པ་པོ་དང་བྱེད་མི་རིགས། །​བྱ་བ་ལ་སོགས་མི་རིགས་ན།
།​ཆོས་དང་ཆོས་མིན་ཡོད་མ་ཡིན།
།​ཆོས་དང་ཆོས་མིན་མེད་ན་ནི། །​དེ་ལས་བྱུང་བའི་འབྲས་བུ་མེད།
།​འབྲས་བུ་མེད་ན་ཐར་པ་དང་། །​མཐོ་རིས་འགྱུར་བའི་ལམ་མི་འཐད།
།​བྱ་བ་དག་ནི་ཐམས་ཅད་ཀྱང་། །​དོན་མེད་ཉིད་དུ་ཐལ་བར་འགྱུར།
།​རྒྱུ་མེད་པ་ཉིད་ཡིན་ན་
འབྲས་བུ་དང་རྒྱུ་དག་མེད་པར་ཐལ་བར་འགྱུར་རོ། །​དེ་དག་མེད་ན་
བྱ་བ་དང་། བྱེད་པ་པོ་དང་བྱེད་པ་དག་མེད་དོ།
།​བྱ་བ་དང་བྱེད་པ་པོ་དང་བྱེད་པ་དག་མེད་ན།
ཆོས་དང་ཆོས་མ་ཡིན་པ་དག་ཀྱང་མེད་དོ།
།​ཆོས་དང་ཆོས་མ་ཡིན་པ་དག་མེད་ན་དེ་ལས་བྱུང་བའི་འབྲས་བུ་ཡང་མེད་དོ།
།​འབྲས་བུ་མེད་ན་ཐར་པ་དང་མཐོ་རིས་སུ་འགྱུར་བའི་ལམ་ཡང་མི་འཐད་དོ།
།​ཡང་གཞན་ཡང་། བྱ་བ་ཐམས་ཅད་ཀྱང་དོན་མེད་པ་ཉིད་དུ་ཐལ་བར་འགྱུར་ཏེ།
དེ་ལྟར་རྒྱུ་མེད་པ་ཉིད་ཡིན་ན།
སྐྱོན་དེ་དག་ཏུ་ཐལ་བར་འགྱུར་བས་དེའི་ཕྱིར་དེ་ནི་རིགས་པ་མ་ཡིན་ནོ།
།​འདིར་སྨྲས་པ། བྱེད་པ་པོ་ཡིན་པ་དང་མ་ཡིན་པར་གྱུར་པ་བྱ་བ་དང་ལྡན་པ་དང་མི་ལྡན་པ་ལས་ཡིན་པ་དང་མ་ཡིན་པར་གྱུར་པ་བྱ་བ་དང་ལྡན་པ་དང་མི་ལྡན་པ་བྱེད་དོ།
།​འདིར་བཤད་པ། བྱེད་པ་པོར་གྱུར་མ་གྱུར་པ། །​གྱུར་མ་གྱུར་དེ་མི་བྱེད་དོ།
།​ཡིན་དང་མ་ཡིན་གྱུར་པ་ནི། །​ཕན་ཚུན་འགལ་བས་ག་ལ་གཅིག །​བྱེད་པ་པོ་ཡིན་པ་དང་མ་ཡིན་པར་གྱུར་པ་ལས་ཡིན་པ་དང་མ་ཡིན་པར་གྱུར་པ་དེ་མི་བྱེད་དོ།
།​ཅིའི་ཕྱིར་ཞེ་ན།
ཡིན་པ་དང་མ་ཡིན་པར་གྱུར་པ་ནི་ཕན་ཚུན་འགལ་བ་ཡིན་པས་གཅིག་ན་ཡོད་པར་ག་ལ་འགྱུར་བས་དེའི་ཕྱིར་དེས་དེ་མི་བྱེད་དོ།
།​ཡང་གཞན་ཡང་། བྱེད་པ་པོ་དང་ལས་དག་ནི། །​གྱུར་པ་མ་གྱུར་མི་བྱེད་དོ།
།​མ་གྱུར་པ་ཡང་གྱུར་མི་བྱེད།
།​འདིར་ཡང་སྐྱོན་དེར་ཐལ་བར་འགྱུར།
།​བྱེད་པ་པོ་ཡིན་པར་གྱུར་པ་ལས་མ་ཡིན་པར་གྱུར་པ་མི་བྱེད་དོ།
།​བྱེད་པ་པོ་མ་ཡིན་པར་གྱུར་པ་ལས་ཡིན་པར་གྱུར་པར་མི་བྱེད་དོ།
།​ཅིའི་ཕྱིར་ཞེ་ན།
འདིར་ཡང་སྐྱོན་སྔར་བསྟན་པ་དེར་ཐལ་བར་འགྱུར་བའི་ཕྱིར་རོ། །​ཡང་གཞན་ཡང་། བྱེད་པ་པོ་དང་ལས་དག་ནི། །​གྱུར་དང་བཅས་པ་མ་གྱུར་དང་། །​གྱུར་མ་གྱུར་པ་མི་བྱེད་དེ
།​གཏན་ཚིགས་གོང་དུ་བསྟན་ཕྱིར་རོ། །​བྱེད་པ་པོ་ཡིན་པར་གྱུར་པ་ལས་མ་ཡིན་པར་གྱུར་པ་དང་ཡིན་པ་དང་མ་ཡིན་པར་གྱུར་པ་མི་བྱེད་དེ།
ཅིའི་ཕྱིར་ཞེ་ན། གཏན་ཚིགས་གོང་དུ་བསྟན་པ་དག་གིས་འདིར་ཡང་སྐྱོན་དེར་ཐལ་བར་འགྱུར་བའི་ཕྱིར་རོ། །​ཡང་གཞན་ཡང་། བྱེད་པ་པོ་དང་ལས་དག་ནི། །​མ་གྱུར་པ་ནི་གྱུར་བཅས་དང་། །​གྱུར་མ་གྱུར་པ་མི་བྱེད་དེ
།​གཏན་ཚིགས་གོང་དུ་བསྟན་ཕྱིར་རོ། །​བྱེད་པ་པོ་མ་ཡིན་པར་གྱུར་པ་ལས་ཡིན་པར་གྱུར་པ་དང་། ཡིན་པ་དང་མ་ཡིན་པར་གྱུར་པ་མི་བྱེད་དེ
ཅིའི་ཕྱིར་ཞེ་ན། གཏན་ཚིགས་གོང་དུ་བསྟན་པ་དག་གིས་འདིར་ཡང་སྐྱོན་དེར་ཐལ་བར་འགྱུར་བའི་ཕྱིར་རོ། །​ཡང་གཞན་ཡང་། བྱེད་པ་པོར་གྱུར་མ་གྱུར་ནི། །​ལས་སུ་གྱུར་དང་མ་གྱུར་པ། །​མི་བྱེད་འདིར་ཡང་གཏན་ཚིགས་ནི། །​གོང་དུ་བསྟན་པས་ཤེས་པར་བྱ།
།​བྱེད་པ་པོ་ཡིན་པ་དང་མ་ཡིན་པར་གྱུར་པ་ལས་ཡིན་པ་དང་མ་ཡིན་པར་གྱུར་པ་མི་བྱེད་དོ།
།​ཅིའི་ཕྱིར་ཞེ་ན།
འདིར་ཡང་གཏན་ཚིགས་གོང་དུ་བསྟན་པ་དག་གིས་སྐྱོན་དེར་ཐལ་བར་འགྱུར་བའི་ཕྱིར་རོ། །​དེའི་ཕྱིར་དེ་ལྟར་རྣམ་པ་དེ་དག་ཐམས་ཅད་ཀྱི་བྱེད་པ་པོ་དང་ལས་དག་རབ་ཏུ་འགྲུབ་པར་མི་བྱེད་དོ།
།​དེ་ལྟར་ན།
བྱེད་པོ་ལས་ལ་བརྟེན་བྱས་ཤིང་། །​ལས་ཀྱང་བྱེད་པོ་དེ་ཉིད་ལ།
།​བརྟེན་ནས་འབྱུང་བ་མ་གཏོགས་པར། །​འགྲུབ་པའི་རྒྱུ་ནི་མ་མཐོང་ངོ།
།​བྱེད་པ་པོ་ནི་ལས་ལ་བརྟེན་ནས་འབྱུང་ཞིང་ལས་ཀྱང་བྱེད་པ་པོ་དེ་ཉིད་ལ་བརྟེན་ནས་འབྱུང་སྟེ།
བརྟེན་པ་དེ་མ་གཏོགས་པར་འགྲུབ་པའི་རྒྱུའི་གཞན་ནི་མ་མཐོང་ངོ།
།​དེ་བཞིན་ཉེར་ལེན་ཤེས་པར་བྱ།
།​ལས་དང་བྱེད་པོ་བསལ་ཕྱིར་རོ། །​བྱེད་པ་པོ་དང་ལས་དག་གིས། །​དངོས་པོ་ལྷག་མ་ཤེས་པར་བྱ།
།​ཇི་ལྟར་སྒྲུབ་པ་སྔར་བསྟན་པ་དེས་བྱེད་པ་པོ་དང་། ལས་དག་བརྟེན་ནས་
འབྱུང་བ་མ་གཏོགས་པར་འགྲུབ་པ་མི་འཐད་པ་དེ་བཞིན་དུ་བྱེད་པ་པོ་དང་ལས་དག་བསལ་བའི་ཕྱིར་སྒྲུབ་པ་དེ་ཉིད་ཀྱིས་ཉེ་བར་ལེན་པ་པོ་དང་ཉེ་བར་བླངས་པ་དག་ཀྱང་ཤེས་པར་བྱའོ།
།​བྱེད་པ་པོ་དང་ལས་དག་གིས་ཉེ་བར་ལེན་པ་པོ་དང་ཉེ་བར་བླངས་པ་དག་བསྩལ་བར་ཤེས་པར་བྱ་བ་འབའ་ཞིག་ཏུ་ཡང་མ་ཟད་དེ།
དངོས་པོ་ལྷག་མ་རྣམས་ཀྱང་བསྩལ་བར་ཤེས་པར་བྱའོ།
།​བྱེད་པ་པོ་དང་ལས་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བརྒྱད་པའོ།།
།​།འདིར་སྨྲས་པ། ལྟ་དང་ཉན་ལ་སོགས་པ་དང་། །​ཚོར་སོགས་དང་ཡང་དབང་བྱས་པ། །​གང་གི་ཡིན་པ་དེ་དག་གི། །​སྔ་རོལ་དེ་ཡོད་ཁ་ཅིག་སྨྲ།
།​ལྟ་བ་དང་ཉན་པ་ལ་སོགས་པ་དབང་པོ་རྣམས་དང་། ཚོར་བ་ལ་སོགས་པ་དང་། ཡང་ཆོས་གང་དག་གི་དབང་དུ་བྱས་པ་དག་དངོས་པོ་གང་གི་ཡིན་པ་དེ་དག་གི་སྔ་རོལ་ན་དངོས་པོ་དེ་ངེས་པར་གནས་པ་དེ་ཡོད་དོ་ཞེས་སློབ་དཔོན་ཁ་ཅིག་སྨྲའོ།
།​དངོས་པོ་ཡོད་པ་མ་ཡིན་ན།
།​ལྟ་ལ་སོགས་པར་ཇི་ལྟར་འགྱུར།
།​དེ་ཕྱིར་དེ་དག་སྔ་རོལ་ན།
།​དངོས་པོ་གནས་པ་དེ་ཡོད་དོ།
།​དངོས་པོ་ཡོད་པ་མ་ཡིན་ན་ལྟ་བ་ལ་སོགས་པ་དག་ཇི་ལྟར་ཡོད་པར་འགྱུར་ཏེ།
དེའི་ཕྱིར་ལྟ་བ་དང་ཉན་པ་ལ་སོགས་པ་དང་། ཚོར་བ་ལ་སོགས་པ་དང་། ཡང་ཆོས་དག་གང་གི་དབང་དུ་བྱས་པ་དེ་དག་གི་སྔ་རོལ་ན།
དངོས་པོ་ངེས་པར་གནས་པ་དེ་ཡོད་དོ།
།​འདིར་བཤད་པ། ལྟ་དང་ཉན་ལ་སོགས་པ་དང་། །​ཚོར་བ་ལ་སོགས་ཉིད་ཀྱི་ནི། །​སྔ་རོལ་དངོས་པོ་གང་གནས་པ། །​དེ་ནི་གང་གིས་གདགས་པར་བྱ།
།​ལྟ་བ་དང་ཉན་པ་ལ་སོགས་པ་དབང་པོ་རྣམས་དང་། ཚོར་བ་ལ་སོགས་པ་ཆོས་རྣམས་ཀྱི་སྔ་རོལ་ན།
དངོས་པོ་གང་ངེས་པར་གནས་པ་དེ་ཡོད་དོ་ཞེས་གང་གིས་གདགས་པར་བྱ།
འདིར་སྨྲས་པ། དེ་ནི་ལྟ་བ་དང་ཉན་པ་ལ་སོགས་པ་དབང་པོ་རྣམས་དང་། ཚོར་བ་ལ་སོགས་པ་ཆོས་རྣམས་མེད་པར་ཡང་ངེས་པར་གནས་པ་ཡིན་ནོ།
།​འདིར་བཤད་པ། ལྟ་བ་ལ་སོགས་མེད་པར་ཡང་། །​གལ་ཏེ་དེ་ནི་གནས་གྱུར་ན།
།​དེ་མེད་པར་ཡང་དེ་དག་ནི། །​ཡོད་པར་འགྱུར་བར་ཐེ་ཚོམ་མེད།
།​ལྟ་བ་དང་ཉན་པ་ལ་སོགས་པ་དབང་པོ་རྣམས་དང་། ཚོར་བ་ལ་སོགས་པ་ཆོས་རྣམས་མེད་པར་ཡང་གལ་ཏེ་དངོས་པོ་དེ་ངེས་པར་གནས་པར་ཡོད་པར་གྱུར་ན།
དངོས་པོ་དེ་མེད་པར་ཡང་ལྟ་བ་དང་ཉན་པ་ལ་སོགས་པ་དབང་པོ་རྣམས་དང་། ཚོར་བ་ལ་སོགས་པ་ཆོས་དེ་དག་ཡོད་པར་འགྱུར་བར་ཐེ་ཚོམ་མེད་དོ།
།​འདིར་སྨྲས་པ། ལྟ་བ་དང་ཉན་པ་ལ་སོགས་པ་དག་གི་སྔ་རོལ་ན།
གང་ངེས་པར་གནས་པའི་དངོས་པོ་དེ་ཕན་ཚུན་གསལ་བར་བྱེད་པ་མེད་པར་ཡོད་དོ།
།​འདིར་བཤད་པ། ཅི་ཡིས་གང་ཞིག་གསལ་བར་བྱེད།
།​གང་གིས་ཅི་ཞིག་གསལ་བར་བྱེད།
།​ཅི་མེད་གང་ཞིག་ག་ལ་ཡོད།
།​གང་མེད་ཅི་ཞིག་ག་ལ་ཡོད།
།​ལྟ་བ་ལ་སོགས་པ་ཅི་ཡིས་དངོས་པོ་གང་ཞིག་གསལ་བར་བྱེད་ལ།
དངོས་པོ་གང་གིས་ཀྱང་ལྟ་བ་ལ་སོགས་པ་ཅི་ཞིག་གསལ་བར་བྱེད་པ་ཡིན་ཏེ།
གསལ་བར་བྱེད་ཅེས་བྱ་བ་ནི། མཚོན་པར་བྱེད་པ་དང་། གཟུང་བར་བྱེད་ཅེས་བྱ་བའི་ཐ་ཚིག་གོ།
།​འོ་ན་དེ་ལྟ་བ་ལ་སོགས་པ་ཅི་ཞིག་པོ་དག་མེད་ན།
དངོས་པོ་གང་ཞིག་པོ་ག་ལ་ཡོད་ལ།
དངོས་པོ་གང་ཞིག་པོ་མེད་ན་ཡང་ལྟ་བ་ལ་སོགས་པ་ཅི་ཞིག་པོ་དག་ག་ལ་ཡོད།
འདིར་སྨྲས་པ། ལྟ་ལ་སོགས་པ་ཐམས་ཅད་ཀྱི། །​སྔ་རོལ་གང་ཞིག་ཡོད་པ་མིན།
།​ལྟ་ལ་སོགས་པ་གཞན་དག་གིས། །​གཞན་གྱི་ཚེ་ན་གསལ་བར་བྱེད།
།​ལྟ་བ་ལ་སོགས་པ་ཅི་ཞིག་པོ་ཐམས་ཅད་ཀྱི་སྔ་རོལ་ན།
དངོས་པོ་གང་ཞིག་པོ་ཡོད་དོ་ཞེས་ནི་མི་སྨྲའོ།
།​འདི་ལྟར་ལྟ་བ་ལ་སོགས་པ་ཇི་ཞིག་པོ། དེ་དག་རེ་རེའི་སྔ་རོལ་ན་ཡོད་པས་དེ་ཕྱིར་དེ་ནི་ལྟ་བ་ལ་སོགས་པ་གཞན་དང་གཞན་དག་གིས་དུས་གཞན་གྱི་ཚེ་ན།
ལྟ་བ་པོ་དང་ཉན་པ་པོ་དང་ཚོར་བ་པོ་ཞེས་གསལ་བར་བྱེད་པས། དེ་ནི་ལྟ་བ་ལ་སོགས་པ་དག་གི་སྔ་རོལ་ན་མེད་པ་ཡང་མ་ཡིན་ལ་
གསལ་བར་བྱེད་པ་མེད་པ་ཡང་མ་ཡིན་ནོ།
།​འདིར་བཤད་པ། ལྟ་ལ་སོགས་པ་ཐམས་ཅད་ཀྱི། །​སྔ་རོལ་གལ་ཏེ་ཡོད་མིན་ན།
།​ལྟ་ལ་སོགས་པ་རེ་རེ་ཡི། །​སྔ་རོལ་དེ་ནི་ཇི་ལྟར་ཡོད།
།​ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན།
གལ་ཏེ་དེ་ཡོད་པ་མ་ཡིན་ན།
ལྟ་བ་ལ་སོགས་པ་རེ་རེའི་སྔ་རོལ་ན་ཡང་དེ་ཇི་ལྟར་ཡོད།
ཡང་གཞན་ཡང་། གལ་ཏེ་རེ་རེའི་སྔ་རོལ་ན།
།​ལྟ་པོ་དེ་ཉིད་ཉན་པོ་དེ།
།​ཚོར་བ་པོ་ཡང་དེ་ཉིད་འགྱུར།
།​དེ་ནི་དེ་ལྟར་མི་རིགས་སོ།
།​གལ་ཏེ་ལྟ་བ་ལ་སོགས་པ་རེ་རེའི་སྔ་རོལ་ན་ཡོད་པར་གྱུར་ན།
དེ་ལྟ་ན་ལྟ་བ་པོ་ཡང་དེ་ཉིད་ཡིན་ལ་ཉན་པ་པོ་ཡང་དེ་ཉིད་ཡིན་ཚོར་བ་པོ་ཡང་དེ་ཉིད་ཡིན་པར་འགྱུར་ཏེ།
དེ་དེ་ལྟར་ནི་མི་རིགས་སོ།
།​འདིར་སྨྲས་པ།ལྟ་བ་པོ་ཡང་གཞན་ཉིད་ཡིན་ལ།
ཉན་པ་པོ་ཡང་གཞན་ཉིད་ཡིན་ཚོར་བ་པོ་ཡང་གཞན་ཉིད་ཡིན་ནོ།
།​འདིར་བཤད་པ། གལ་ཏེ་ལྟ་པོ་གཞན་ཉིད་ལ།
།​ཉན་པ་པོ་གཞན་ཚོར་གཞན་ན།
།​ལྟ་པོའི་ཚེ་ན་ཉན་པོ་ཡོད།
།​བདག་ཀྱང་མང་པོ་ཉིད་དུ་འགྱུར།
།​གལ་ཏེ་ལྟ་བ་པོ་ཡང་གཞན་ཉིད་ཡིན་ལ་ཉན་པ་པོ་ཡང་གཞན་ཉིད་ཡིན་ཚོར་བ་པོ་ཡང་གཞན་ཉིད་ཡིན་པར་གྱུར་ན།
དེ་ལྟ་ན་ལྟ་བ་པོའི་ཚེ་ན་ཉན་པ་པོ་དང་སྣོམ་པ་པོ་དང་མྱོང་བ་པོ་དང་རེག་པ་པོ་དང་། སེམས་པ་པོ་དག་ཀྱང་ཡོད་པར་འགྱུར་རོ། །​ཡང་གཞན་ཡང་། བདག་ཀྱང་མང་པོ་ཉིད་དུ་ཐལ་བར་འགྱུར་ཏེ
དེ་ནི་མི་འདོད་པས་དེའི་ཕྱིར་དེ་ནི་རིགས་པ་མ་ཡིན་ནོ།
།​འདིར་སྨྲས་པ། ལྟ་བ་ལ་སོགས་པ་སྐྱེ་མཆེད་རྣམས་གཟུགས་གང་ལས་བྱུང་བའི་འབྱུང་བ་ཆེན་པོ་བཞི་པོ་དག་ལ་དངོས་པོ་ངེས་པར་གནས་པ་དེ་ཡོད་པས་དེས་ན་ལྟ་བ་ལ་སོགས་པ་དག་གི་སྔ་རོལ་ན་དངོས་པོ་གནས་པ་ཡོད་དོ་ཞེས་བྱ་བ་དེ་འཐད་དོ།
།​འདིར་སྨྲས་པ། ལྟ་དང་ཉན་ལ་སོགས་པ་དང་། །​ཚོར་བ་དག་ལ་སོགས་པ་ཡང་། །​གང་ལས་འགྱུར་བའི་འབྱུང་དེ་
ལའང་། །​དེ་ནི་ཡོད་པ་མ་ཡིན་ནོ།
།​ཁྱོད་ལྟ་བ་དང་ཉན་པ་ལ་སོགས་པ་དབང་པོ་རྣམས་ཀྱི་སྔ་རོལ་ན་དངོས་པོ་ངེས་པར་གནས་པ་དེ་ཡོད་པར་མངོན་པར་ཞེན་པར་བྱེད་པ་དེ་ནི་ལྟ་བ་དང་ཉན་པ་ལ་སོགས་པ་དང་། ཚོར་བ་ལ་སོགས་པ་དག་རིམ་གྱིས་གང་དག་ལས་འགྱུར་བའི་འབྱུང་བ་དེ་དག་ལ་ཡང་ཡོད་པ་མ་ཡིན་ཏེ
ལུས་འདི་འབའ་ཞིག་ལ་ཡོད་པ་མ་ཡིན་པར་མ་ཟད་དོ།
།​འདིར་སྨྲས་པ། ལྟ་བ་དང་ཉན་པ་ལ་སོགས་པའི་དབང་པོ་ཅི་ཞིག་པོ་དག་གང་གི་ཡིན་པའི་དངོས་པོ་གང་ཞིག་པོ་དེ་ཡང་ཡོད་ལ་དངོས་པོ་གང་ཞིག་པོ་དེ་ཡོད་ན།
ལྟ་བ་དང་ཉན་པ་ལ་སོགས་པ་དབང་པོ་ཅི་ཞིག་པོ་དག་ཀྱང་ཡོད་དོ།
།​འདིར་བཤད་པ། ལྟ་དང་ཉན་ལ་སོགས་པ་དང་། །​ཚོར་བ་དག་ལ་སོགས་པ་ཡང་། །​གང་གི་ཡིན་པ་གལ་ཏེ་མེད།
།​དེ་དག་ཀྱང་ནི་ཡོད་མ་ཡིན།
།​ལྟ་བ་དང་ཉན་པ་ལ་སོགས་པ་དབང་པོ་རྣམས་དང་། ཚོར་བ་ལ་སོགས་པ་ཅི་ཞིག་པོ་དག་གང་གི་ཡིན་པའི་དངོས་པོ་གང་ཞིག་པོ་དེ་གལ་ཏེ་མེད་ན།
ལྟ་བ་ལ་སོགས་པ་ཅི་ཞིག་པོ་དེ་དག་ཀྱང་ཡོད་པ་མ་ཡིན་ནོ།
།​འདིར་སྨྲས་པ། ཅི་ཁྱོད་ཀྱི་དངོས་པོ་ཅི་ཞིག་པོ་མེད་པ་དེ་ཤིན་ཏུ་ངེས་པ་ཡིན་ནམ། འདིར་བཤད་པ། གང་ཞིག་ལྟ་ལ་སོགས་པ་ཡི། །​སྔ་རོལ་ད་ལྟ་ཕྱི་ན་མེད།
།​དེ་ལ་ཡོད་དོ་མེད་དོ་ཞེས། རྟོག་པ་དག་ནི་ལྡོག་པར་འགྱུར།
།​དེ་ལྟར་རིགས་པས་ཡོངས་སུ་བརྟགས་ན་དངོས་པོ་གང་ཞིག་པོ་ལྟ་བ་ལ་སོགས་པ་ཅི་ཞིག་པོ་དག་གི་སྔོན་དང་ད་ལྟར་དང་ཕྱི་མའི་དུས་ན་རྣམ་པ་ཐམས་ཅད་དུ་བཙལ་ན།
དེ་འདིའོ་ཞེས་རང་ལས་རབ་ཏུ་གྲུབ་པ་མེད་པ་དེ་ལྟ་བ་ལ་སོགས་པ་དག་གི་ཡོད་དོ་མེད་དོ་ཞེས་གདགས་པའི་རྟོག་པ་དག་ལྡོག་པར་འགྱུར་རོ། །​ཉེ་བར་ལེན་པ་པོ་དང་ཉེ་བར་བླང་བ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་དགུ་པའོ།།
།​།འདིར་སྨྲས་པ། མེ་དང་བུད་ཤིང་གི་དཔེ་ཉེ་བར་སྦྱར་བ་མེ་བཞིན་དུ་ཉེ་བར་ལེན་པ་པོ་བདག་ལ་ཡོད།
བུད་ཤིང་བཞིན་དུ་ཉེ་བར་བླང་བ་ཕུང་པོ་ལྔ་ཡང་ཡོད་དོ།
།​འདིར་བཤད་པ། དེ་དག་ནི་ཡོད་པ་མ་ཡིན་ཏེ།
ཅིའི་ཕྱིར་ཞེ་ན། མེ་དང་བུད་ཤིང་དག་མ་གྲུབ་པའི་ཕྱིར་ཏེ།
འདི་ལ་མེ་དང་བུད་ཤིང་དག་གཅིག་པ་ཉིད་དམ་གཞན་ཉིད་དུ་རབ་ཏུ་འགྲུབ་པར་འགྱུར་གྲང་ན།
གཉི་ག་ལྟར་ཡང་རབ་ཏུ་མི་འགྲུབ་པོ། །​གལ་ཏེ་ཇི་ལྟར་ཞེ་ན།
བཤད་པ། གལ་ཏེ་ཤིང་དེ་མེ་ཡིན་ན།
།​བྱེད་པ་པོ་དང་ལས་གཅིག་འགྱུར།
།​གལ་ཏེ་རེ་ཞིག་བུད་ཤིང་གང་ཁོ་ན་ཡིན་པ་དེ་ཉིད་མེ་ཡིན་པར་གྱུར་ན་བྱེད་པ་པོ་དང་ལས་གཅིག་པ་ཉིད་དུ་ཐལ་བར་འགྱུར་ཏེ།
ཅིའི་ཕྱིར་ཞེ་ན། མེ་ནི་བྱེད་པ་པོར་འགྱུར་བ་ཡིན་ལ་བུད་ཤིང་ནི་ལས་སུ་གྱུར་པ་ཡིན་པའི་ཕྱིར་ཏེ།
དེ་ལྟ་བས་ན་མེ་དང་བུད་ཤིང་དག་གཅིག་པ་ཉིད་ཡིན་ནོ་ཞེས་བྱ་བ་དེ་རིགས་པ་མ་ཡིན་ནོ།
།​ཅི་སྟེ་འདི་སྙམ་དུ་མེ་དང་བུད་ཤིང་དག་གཞན་ཉིད་ཡིན་པར་སེམས་ན།
དེ་ལ་བཤད་པར་བྱ་སྟེ།
གལ་ཏེ་ཤིང་ལས་མེ་གཞན་ན།
།​ཤིང་མེད་པར་ཡང་འབྱུང་བར་འགྱུར།
།​གལ་ཏེ་བུད་ཤིང་ལས་མེ་གཞན་ཉིད་ཡིན་པར་གྱུར་ན།
དེ་ལྟ་ན་བུད་ཤིང་མེད་པར་ཡང་མེ་འབྱུང་བར་འགྱུར་བས། དེ་ཕྱིར་མེ་དང་བུད་ཤིང་དག་གཞན་ཉིད་ཅེས་བྱ་བ་དེ་ཡང་རིགས་པ་མ་ཡིན་ནོ།
།​ཡང་གཞན་ཡང་། རྟག་ཏུ་འབར་བ་ཉིད་དུ་འགྱུར།
།​འབར་བྱེད་མེད་པའི་རྒྱུ་ལས་བྱུང་།
།​རྩོམ་པ་དོན་མེད་ཉིད་དུ་འགྱུར།
།​དེ་ལྟ་ཡིན་ན་ལས་ཀྱང་མེད།
།​གཞན་ཉིད་ཡིན་ན་
རྟག་ཏུ་འབར་བ་ཉིད་དུ་འགྱུར་བ་དང་། །​འབར་བྱེད་མེད་པའི་རྒྱུ་ལས་བྱུང་བ་དང་། །​དེའི་ཕྱིར་རྩོམ་པ་དོན་མེད་པ་ཉིད་དུ་ཡང་འགྱུར་ཏེ
དབྱུང་བ་དང་སྤར་བ་ལ་སོགས་པ་རྩོམ་པ་དག་དོན་མེད་པ་ཉིད་དུ་འགྱུར་རོ། །​ཡང་གཞན་ཡང་། དེ་ལྟ་ཡིན་ན་
ལས་ཀྱང་མེད་པར་ཐལ་བར་འགྱུར་ཏེ
དེའི་ལས་སྲེག་པ་དང་འཚོད་པ་ལ་སོགས་པ་གང་ཡིན་པ་དེ་དག་མེད་པར་འགྱུར་རོ། །​དེ་ལ་འདི་སྙམ་དུ་ཅིའི་ཕྱིར་འབར་བྱེད་མེད་པའི་རྒྱུ་ལས་བྱུང་བ་དང་། རྩོམ་པ་དོན་མེད་པ་ཉིད་དུ་ཐལ་བར་འགྱུར་སྙམ་དུ་སེམས་ན།
དེ་ལ་བཤད་པར་བྱ་སྟེ།
གཞན་ལ་ལྟོས་པ་མེད་པའི་ཕྱིར། །​འབར་བྱེད་མེད་པའི་རྒྱུ་ལས་བྱུང་།
།​རྟག་ཏུ་འབར་བ་ཉིད་ཡིན་ན།
།​རྩོམ་པ་དོན་མེད་ཉིད་དུ་འགྱུར།
།​གཞན་ལ་ལྟོས་པ་མེད་པའི་ཕྱིར་འབར་བྱེད་མེད་པའི་རྒྱུ་ལས་བྱུང་བར་འགྱུར་ལ།
རྟག་ཏུ་འབར་བ་ཉིད་ཡིན་ན་
རྩོམ་པ་དོན་མེད་པ་ཉིད་དུ་ཐལ་བར་འགྱུར་རོ། །​དེ་ལ་གལ་ཏེ་འདི་སྙམ་དུ། བསྲེག་བཞིན་བུད་ཤིང་ཡིན་སེམས་ན།
དེ་ལ་གལ་ཏེ་འདི་སྙམ་དུ་བསྲེག་བཞིན་པ་ཉིད་བུད་ཤིང་ཡིན་པར་སེམས་ན།
དེ་ལ་བཤད་པར་བྱ་སྟེ།
གང་ཚེ་དེ་ཙམ་དེ་ཡིན་ན།
།​གང་གིས་བུད་ཤིང་དེ་སྲེག་བྱེད། གང་གི་ཚེ་བསྲེག་བཞིན་པ་དེ་ཙམ་བུད་ཤིང་ཡིན་ཞིང་གཞན་གང་དང་ལྡན་པས་ཀྱང་བསྲེག་བཞིན་པ་མ་ཡིན་ན།
མེ་གང་གིས་བུད་ཤིང་དེ་སྲེག་པར་བྱེད་དེ།
མེ་མེད་པར་ཡང་བུད་ཤིང་ཡིན་པར་ཐལ་བར་འགྱུར་རོ་ཞེས་བྱ་བའི་ཐ་ཚིག་གོ།
།​ཡང་གཞན་ཡང་། གཞན་ན་མི་ཕྲད་ཕྲད་མེད་ན།
།​སྲེག་པར་མི་འགྱུར་མི་སྲེག་ན།
།​འཆི་བར་མི་འགྱུར་མི་འཆི་ན།
།​རང་གི་རྟགས་དང་ལྡན་པར་གནས། །​མེ་གཞན་ཡིན་ན་བུད་ཤིང་དང་མི་ཕྲད་པར་འགྱུར་ཏེ།
ཅིའི་ཕྱིར་ཞེ་ན། མི་ལྟོས་པར་གྲུབ་པའི་ཕྱིར་རོ། །​ཕྲད་པ་མེད་ན་
བུད་ཤིང་སྲེག་པར་མི་འགྱུར་རོ། །​མི་སྲེག་ན་འཆི་བར་མི་འགྱུར་རོ། །​མི་འཆི་ན་
རང་གི་རྟགས་དང་ལྡན་པར་གནས་པར་འགྱུར་རོ། །​འདིར་སྨྲས་པ། མེ་གཞན་ཡིན་ན་
བུད་ཤིང་དང་མི་ཕྲད་པར་འགྱུར་རོ་ཞེས་གང་བཤད་པ་དེ་ལ་སྨྲ་བར་བྱ་སྟེ
གལ་ཏེ་ཤིང་ལས་མེ་གཞན་ཡང་། །​ཤིང་དང་ཕྲད་དུ་རུང་བར་འགྱུར།
།​ཇི་ལྟར་བུད་མེད་སྐྱེས་པ་དང་། །​སྐྱེས་པའང་བུད་མེད་ཕྲད་པ་བཞིན། །​གལ་ཏེ་བུད་ཤིང་ལས་མེ་གཞན་ཡིན་ན་
ཡང་བུད་ཤིང་དང་ཕྲད་དུ་རུང་བར་འགྱུར་ཏེ
ཇི་ལྟར་བུད་མེད་དང་སྐྱེས་པ་གཞན་ཉིད་ཡིན་ཡང་ཕན་ཚུན་ནས་ཕྲད་དུ་རུང་བ་བཞིན་ནོ།
།​འདིར་བཤད་པ། གལ་ཏེ་མེ་དང་ཤིང་དག་ནི། །​གཅིག་གིས་གཅིག་ནི་བསལ་གྱུར་ན།
།​ཤིང་ལས་མེ་གཞན་ཉིད་ཡིན་ཡང་། །​ཤིང་དང་ཕྲད་པར་འདོད་ལ་རག
།​གལ་ཏེ་མེ་དང་བུད་ཤིང་དག་སྐྱེས་པ་དང་བུད་མེད་དག་བཞིན་དུ་གཞན་ཉིད་ཡིན་ཞིང་
གཅིག་གིས་གཅིག་བསལ་བར་གྱུར་ན་
ནི། བུད་ཤིང་ལས་མེ་གཞན་ཉིད་ཡིན་ཡང་བུད་ཤིང་དང་ཕྲད་པར་འདོད་ལ་
རག་ན
གང་གི་ཕྱིར་དེ་ལྟ་མ་ཡིན་པ་དེའི་ཕྱིར་ཁྱོད་ཀྱིས་གལ་ཏེ་བུད་ཤིང་ལས་མེ་གཞན་ཡིན་ཡང་བུད་ཤིང་དང་ཕྲད་དུ་རུང་བར་འགྱུར་རོ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​འདིར་སྨྲས་པ། བུད་ཤིང་ལ་ལྟོས་ན་
མེ་ཡིན་ལ་མེ་ལ་ལྟོས་ནས་
ཀྱང་བུད་ཤིང་ཡིན་པས་བུད་ཤིང་དང་མེ་དག་ནི་ལྟོས་པ་ཅན་དུ་འགྲུབ་པོ། །​འདིར་བཤད་པ། གལ་ཏེ་ཤིང་ལྟོས་མེ་ཡིན་ལ
།​གལ་ཏེ་མེ་ལྟོས་ཤིང་ཡིན་ན།
།​གང་ལ་ལྟོས་པའི་མེ་དང་ཤིང་། །​དང་པོར་གྲུབ་པ་གང་ཞིག་ཡིན།
།​གལ་ཏེ་བུད་ཤིང་ལ་ལྟོས་ནས་མེ་ཡིན་ལ།
མེ་ལ་ལྟོས་ནས་
བུད་ཤིང་ཡིན་ན་གང་ལ་ལྟོས་ནས་
མེ་ཡིན་པར་འགྱུར་བའམ། བུད་ཤིང་ཡིན་པར་འགྱུར་བ་དེ་གཉིས་ལས་དང་པོར་གྲུབ་པ་གང་ཡིན།
དེ་ལ་འདི་སྙམ་དུ་བུད་ཤིང་དང་པོར་གྲུབ་ལ་དེ་ལ་ལྟོས་ནས་མེ་ཡིན་པར་སེམས་ན།
དེ་ལ་བཤད་པར་བྱ་སྟེ།
གལ་ཏེ་ཤིང་ལྟོས་མེ་ཡིན་ན།
།​མེ་གྲུབ་པ་ལ་སྒྲུབ་པར་འགྱུར།
།​གལ་ཏེ་བུད་ཤིང་དང་པོར་གྲུབ་ལ་དེ་ལ་ལྟོས་ནས་མེ་ཡིན་པར་འགྱུར་ན།
དེ་ལྟ་ན་མེ་གྲུབ་ཟིན་པ་ཡང་སྒྲུབ་པར་འགྱུར་བ་ཡིན་ནོ།
།​ཡང་གཞན་ཡང་། བུད་པར་བྱ་བའི་ཤིང་ལ་ཡང་། །​མེ་མེད་པར་ནི་འགྱུར་བ་ཡིན།
།​དེ་ལྟ་ན་བུད་ཤིང་ལ་ཡང་མེ་མེད་པར་འགྱུར་བ་ཡིན་ནོ།
།​དེ་ནི་མི་འདོད་པས་དེའི་ཕྱིར་མེ་དང་བུད་ཤིང་དག་ལྟོས་པ་ཅན་དུ་འགྱུར་རོ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​འདིར་སྨྲས་པ། དེ་དག་གང་ཡང་རུང་བ་དང་པོར་མ་གྲུབ་ཀྱང་ཕན་ཚུན་ལྟོས་པ་ཉིད་འགྲུབ་པོ། །​འདིར་སྨྲས་པ། གལ་ཏེ་དངོས་པོ་གང་ལྟོས་འགྲུབ།
།​དེ་ཉིད་ལ་ཡང་ལྟོས་ནས་ནི། །​ལྟོས་བྱ་གང་ཡིན་དེ་འགྲུབ་ན།
།​གང་ལ་ལྟོས་ནས་གང་ཞིག་འགྲུབ།
།​གལ་ཏེ་བསྒྲུབ་པར་བྱ་བའི་དངོས་པོ་གང་ཡིན་པ་དེ་ནི། དངོས་པོ་གཞན་ལ་ལྟོས་ཏེ་
འགྲུབ་ཅིང་། བསྒྲུབ་པར་བྱ་བའི་དངོས་པོ་དེ་ཉིད་ལ་ཡང་ལྟོས་ནས་
ལྟོས་པར་བྱ་བའི་དངོས་པོ་གཞན་གང་ཡིན་པ་དེ་འགྲུབ་ན
བོད་པའི་ཚིག་འོ་ན་གྲུབ་པར་འདོད་པ་གང་ལ་ལྟོས་ནས་གང་ཞིག་འགྲུབ་པར་འགྱུར།
ཡང་གཞན་ཡང་། དངོས་པོ་ལྟོས་འགྲུབ་གང་ཡིན་པ། །​དེ་མ་གྲུབ་ན་ཇི་ལྟར་ལྟོས།
།​ཇི་སྟེ་གྲུབ་པ་ལྟོས་ཤེ་ན།
།​དེ་ནི་ལྟོས་པར་མི་རིགས་སོ།
།​དངོས་པོ་གང་དངོས་པོ་གཞན་ལ་ལྟོས་ཏེ་འགྲུབ་པོ་ཞེས་བརྗོད་པའི་དངོས་པོ་དེ་མ་གྲུབ་ཅིང་མེད་ན་ཇི་ལྟར་ལྟོས་པར་བྱེད།
དེ་མ་གྲུབ་ཅིང་མེད་པ་ལ་ཡང་ཇི་ལྟར་ལྟོས་པར་བྱ།
ཇི་སྟེ་ཡང་གྲུབ་པ་ཉིད་གཞན་ལ་ལྟོས་པར་སེམས་ན་དེ་ཡང་མི་རིགས་ཏེ།
དངོས་པོ་གྲུབ་ཅིང་ཡོད་པ་ཡང་གྲུབ་པར་བྱ་བའི་ཕྱིར་གཞན་ལ་ལྟོས་པ་ནི་དོན་མེད་པའི་ཕྱིར་མི་རིགས་སོ།
།​དེ་གྲུབ་ཅིང་ཡོད་པ་ལ་གཞན་ལ་ལྟོས་པར་ཡང་མི་རིགས་སོ།
།​ཡང་གཞན་ཡང་། ཤིང་ལ་ལྟོས་པའི་མེ་མེད་དེ།
།​ཤིང་ལ་མ་ལྟོས་མེ་ཡང་མེད།
།​མེ་ལ་ལྟོས་པའི་ཤིང་མེད་དེ།
།​མེ་ལ་མ་ལྟོས་ཤིང་ཡང་མེད།
།​དེའི་ཕྱིར་དེ་ལྟར་རིགས་པ་སྔོན་དུ་བཏང་སྟེ།
ཡང་དག་པ་ཇི་ལྟ་བ་བཞིན་དུ་བརྟགས་ན།
བུད་ཤིང་ལ་ལྟོས་པའི་མེ་མེད་དེ།
མེ་དང་བུད་ཤིང་གྲུབ་པ་དང་མ་གྲུབ་པ་དག་ལྟོས་པར་མི་འཐད་པའི་ཕྱིར་རོ། །​བུད་ཤིང་ལ་མ་ལྟོས་པའི་མེ་ཡང་མེད་དེ་
གཞན་ལ་ལྟོས་པ་མེད་པ་དང་འབར་བར་བྱེད་པའི་རྒྱུ་ལས་བྱུང་བ་དང་རྟག་ཏུ་འབར་བ་ཐལ་བར་འགྱུར་བའི་ཕྱིར་རོ། །​ད་ནི་མེ་ལ་ལྟོས་པའི་བུད་ཤིང་ཡང་མེད་དེ་
མེ་དང་བུད་ཤིང་གྲུབ་པ་དང་མ་གྲུབ་པ་དག་ལྟོས་པར་མི་འཐད་པའི་ཕྱིར་རོ། །​མེ་ལ་མ་ལྟོས་པའི་བུད་ཤིང་ཡང་མེད་དེ་
མེ་མེད་ཅིང་བསྲེག་བཞིན་མ་ཡིན་པ་བུད་ཤིང་དུ་མི་འགྱུར་བའི་ཕྱིར་རོ། །​ཡང་གཞན་ཡང་། མེ་ནི་གཞན་ལས་མི་འོང་སྟེ
།​ཤིང་ལའང་མེ་ནི་ཡོད་མ་ཡིན།
།​མེ་ནི་གཞན་ལས་མི་འོང་སྟེ་
གཞན་ལས་འོང་བར་བརྟག་པ་དེ་ཡང་བུད་ཤིང་དང་བཅས་པར་རམ་བུད་ཤིང་མེད་པར་འོང་བར་མི་འཐད་པའི་ཕྱིར་རོ། །​བུད་ཤིང་ལ་ཡང་མེ་ཡོད་པ་མ་ཡིན་ཏེ
མི་དམིགས་པའི་ཕྱིར་དང་། རྩོམ་པ་དོན་མེད་པ་ཉིད་དུ་འགྱུར་བའི་ཕྱིར་དང་། སོང་དང་མ་སོང་བགོམ་པ་ཡིས། །​དེ་བཞིན་ཤིང་ལ་ལྷག་མ་བསྟན།
།​རྣམ་པ་དེ་དག་གིས་དེ་བཞིན་དུ་བུད་ཤིང་ལ་ཡང་བརྗོད་པ་ལྷག་མ་དག་བསྟན་པར་ཁོང་དུ་ཆུད་པར་བྱའོ།
།​རྣམ་པ་གང་དག་གིས་ཤེ་ན།
།​སོང་དང་མ་སོང་བ་དང་བགོམ་པའི་རྣམ་པ་དག་གིས་ཏེ།
ཇི་ལྟར་སོང་བ་དང་མ་སོང་བ་དང་བགོམ་པ་དང་འགྲོ་བ་མེད་པ་དེ་བཞིན་དུ། བུད་ཤིང་བསྲེགས་པ་དང་མ་བསྲེགས་པ་དང་བསྲེག་བཞིན་པ་ལ་ཡང་སྲེག་པ་མེད་དོ།
།​ཇི་ལྟར་སོང་བ་དང་མ་སོང་བ་དང་བགོམ་པ་ལ་འགྲོ་བའི་རྩོམ་པ་མེད་པ་དེ་བཞིན་དུ་བུད་ཤིང་བསྲེགས་པ་དང་མ་བསྲེགས་པ་དང་བསྲེག་བཞིན་པ་ལ་ཡང་སྲེག་པའི་རྩོམ་པ་མེད་དོ།
།​ཇི་ལྟར་འགྲོ་བ་པོ་དང་འགྲོ་བ་པོ་མ་ཡིན་པ་དང་འགྲོ་བ་པོ་ཡིན་པ་དང་། མ་ཡིན་པ་འགྲོ་བར་མི་བྱེད་པ་དེ་བཞིན་དུ། སྲེག་པ་པོ་དང་སྲེག་པ་པོ་མ་ཡིན་པ་དང་། སྲེག་པ་པོ་ཡིན་པ་དང་མ་ཡིན་པར་ཡང་སྲེག་པར་མི་བྱེད་དོ།
།​དེ་བཞིན་དུ་ལྷག་མ་རྣམས་ཀྱང་བསྟན་པར་བྱའོ།
།​ཡང་གཞན་ཡང་། ཤིང་ཉིད་མེ་ནི་མ་ཡིན་ཏེ།
།​ཤིང་ལས་གཞན་ལ་མེ་ཡང་མེད།
།​མེ་ནི་ཤིང་དང་ལྡན་མ་ཡིན།
།​མེ་ལ་ཤིང་མེད་དེར་དེ་མེད།
།​རེ་ཞིག་བུད་ཤིང་གང་ཁོ་ན་ཡིན་པ་དེ་ཉིད་མེ་མ་ཡིན་ཏེ།
བྱེད་པ་པོ་དང་ལས་དག་གཅིག་པ་ཉིད་ཀྱི་སྐྱོན་དུ་ཐལ་བར་འགྱུར་བའི་ཕྱིར་རོ། །​བུད་ཤིང་ལས་གཞན་ལ་ཡང་མེ་མེད་དེ་
གཞན་ལ་ལྟོས་པ་ཉིད་ལ་སོགས་པའི་སྐྱོན་དུ་ཐལ་བར་འགྱུར་བའི་ཕྱིར་རོ། །​མེ་བུད་ཤིང་དང་ལྡན་པ་ཡང་མ་ཡིན་མེ་ལ་ཡང་བུད་ཤིང་མེད་བུད་ཤིང་ལ་ཡང་མེ་མེད་དེ
གཞན་ཉིད་ཀྱི་སྐྱོན་དུ་འགྱུར་བའི་ཕྱིར་རོ། །​མེ་དང་ཤིང་གིས་བདག་དང་ནི། །​ཉེ་བར་བླང་བའི་རིམ་པ་ཀུན། །​བུམ་སྣམ་ལ་སོགས་ལྷན་ཅིག་ཏུ། །​མ་ལུས་པར་ནི་རྣམ་པར་བཤད།
།​མེ་དང་བུད་ཤིང་དག་གིས་བདག་དང་ཉེ་བར་བླང་བ་དག་གི་གཅིག་པ་ཉིད་དང་གཞན་ཉིད་དང་། ཕན་ཚུན་ལྟོས་པ་མི་འཐད་པའི་རིམ་པ་ཐམས་ཅད་བུམ་པ་དང་སྣམ་བུ་ལ་སོགས་པ་དག་དང་ལྷན་ཅིག་ཏུ་མ་ལུས་པར་རྣམ་པར་བཤད་པར་ཁོང་དུ་ཆུད་པར་བྱའོ།
།​གང་དག་བདག་དང་དངོས་པོ་རྣམས། །​དེ་བཅས་ཉིད་དང་ཐ་དད་པར། །​སྟོན་པ་དེ་དག་བསྟན་དོན་ལ།
།​མཁས་སོ་སྙམ་དུ་མི་སེམས་སོ།
།​གང་དག་བདག་དེ་དང་བཅས་པ་ཉིད་དང་ཐ་དད་པ་དང་། དངོས་པོ་རྣམས་དེ་དང་བཅས་པ་ཉིད་དང་ཐ་དད་པར་སྟོན་པ་དེ་དག་བསྟན་པའི་དོན་ལ་མཁས་པ་ཡིན་པར་ཁོ་བོས་མི་སེམས་སོ།
།​མེ་དང་བུད་ཤིང་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་པའོ།།
།​།འདིར་སྨྲས་པ། བཅོམ་ལྡན་འདས་ཀྱིས་ཐོག་མ་དང་ཐ་མ་མེད་པའི་མདོ་ལས་དགེ་སློང་དག་འཁོར་བ་ལ་ཐོག་མ་དང་ཐ་མ་མེད་དེ་
སྔོན་དང་ཕྱི་མའི་མཐའ་མི་མངོན་ནོ་ཞེས་གསུངས་པས། དེའི་ཕྱིར་འཁོར་བ་ཡོད་པ་ཉིད་དུ་བསྟན་པ་མཛད་པ་དེ་ཅི་ལས་དགོངས་ཏེ་
གསུངས་པ་ཁྱོད་ཀྱིས་རྣམ་པར་བཤད་པར་བྱ་བའི་རིགས་སོ།
།​འདིར་བཤད་པ། སྔོན་མཐའ་མངོན་ནམ་ཞེས་ཞུས་ཚེ། །​ཐུབ་པ་ཆེན་པོས་མིན་ཞེས་གསུངས།
།​འཁོར་བ་ཐོག་མ་ཐ་མེད་དེ།
།​དེ་ལ་སྔོན་མེད་ཕྱི་མ་མེད།
།​སྔོན་གྱི་མཐའ་མངོན་ནམ་ཞེས་ཞུས་པའི་ཚེ། ཐུབ་པ་ཆེན་པོས་མི་མངོན་ནོ་ཞེས་གསུངས་པས་འཁོར་བ་ལ་ཐོག་མ་དང་ཐ་མ་མེད་དོ།
།​ཅིའི་ཕྱིར་ཞེ་ན།
དེ་ལ་སྔོན་ཡང་མེད་ལ་
ཕྱི་མ་ཡང་མེད་པའི་ཕྱིར་རོ། །​དེ་ལ་འདི་སྙམ་དུ་འཁོར་བའི་དབུས་ཡོད་པར་སེམས་ན་དེ་ཡང་མི་རུང་སྟེ།
ཅིའི་ཕྱིར་ཞེ་ན། འདི་ལྟར། གང་ལ་ཐོག་མེད་ཐ་མེད་པ། །​དེ་ལ་དབུས་ནི་ག་ལ་ཡོད།
།​གང་ལ་ཐོག་མ་དང་ཐ་མ་མེད་པ་དེ་ལ་དབུས་ཡོད་པར་ག་ལ་འགྱུར།
དེ་ཕྱིར་དེ་ལ་སྔ་ཕྱི་དང་། །​ལྷན་ཅིག་རིམ་པ་མི་འཐད་དོ།
།​གང་གི་ཕྱིར་འཁོར་བ་དེ་ལ་ཐོག་མ་དང་དབུས་དང་ཐ་མ་མེད་པ་དེའི་ཕྱིར་དེ་ལ་སྔ་ཕྱི་དང་ལྷན་ཅིག་གི་རིམ་པ་དག་མི་འཐད་དོ།
།​དེ་ཇི་ལྟར་ཤེས་པར་བྱ་ཞེ་ན།
བཤད་པ། གལ་ཏེ་སྐྱེ་བ་སྔ་གྱུར་ལ།
།​རྒ་ཤི་འཕྱི་བ་ཡིན་ན་ནི། །​སྐྱེ་བ་རྒ་ཤི་མེད་པ་དང་། །​མ་ཤི་བར་ཡང་སྐྱེ་བར་འགྱུར།
།​གལ་ཏེ་སྐྱེ་བ་སྔ་བར་གྱུར་ལ་
རྒ་ཤི་འཕྱི་བ་ཡིན་ན་ནི། དེ་ལྟ་ན་སྐྱེ་བ་དེ་ལ་རྒ་ཤི་མེད་པ་དང་སྔར་མ་ཤི་བར་ཡང་འདིར་སྐྱེ་བའི་སྐྱོན་དུ་ཐལ་བར་འགྱུར་རོ། །​ཡང་གཞན་ཡང་། གལ་ཏེ་སྐྱེ་བ་འཕྱི་གྱུར་ལ
།​རྒ་ཤི་སྔ་བ་ཡིན་ན་ནི། །​སྐྱེ་བ་མེད་པའི་རྒ་ཤི་ནི། །​རྒྱུ་མེད་པར་ནི་ཇི་ལྟར་འགྱུར།
།​གལ་ཏེ་སྐྱེ་བ་འཕྱི་བར་གྱུར་ལ་རྒ་ཤི་སྔ་བ་ཡིན་ན་ནི། དེ་ལྟ་ན་སྐྱེ་བ་མེད་པའི་རྒ་ཤི་རྒྱུ་མེད་པར་ཇི་ལྟར་འབྱུང་བར་འགྱུར།
འདིར་སྨྲས་པ། དེ་དག་ལ་སྔ་ཕྱི་མེད་དེ།
དེ་ནི་རྒ་ཤི་དང་རྗེས་སུ་འབྲེལ་བཞིན་པ་ཁོ་ནར་སྐྱེའོ།
།​འདིར་བཤད་པ། སྐྱེ་བ་དང་ནི་རྒ་ཤི་དག །​ལྷན་ཅིག་རུང་བ་མ་ཡིན་ནོ།
།​སྐྱེ་བཞིན་པར་ནི་འཆི་འགྱུར་ཞིང་།
།​གཉི་ག་རྒྱུ་མེད་ཅན་དུ་འགྱུར།
།​སྐྱེ་བ་དང་རྒ་ཤི་དག་ལྷན་ཅིག་ཉིད་དུ་འགྱུར་བར་མི་འཐད་དེ།
ཇི་སྟེ་ལྷན་ཅིག་ཉིད་དུ་འགྱུར་ན་
ནི། །​སྐྱེ་བཞིན་པ་ན་འཆི་བར་འགྱུར་བ་དང་། །​གཉི་ག་རྒྱུ་མེད་པ་ཅན་དུ་འགྱུར་བས་དེ་ནི་མི་འཐད་དོ།
།​འདིར་སྨྲས་པ། དེ་དག་ལ་སྔ་ཕྱི་དང་ལྷན་ཅིག་གི་རིམ་པ་དེ་དག་མི་འཐད་ཀྱང་ཡང་སྐྱེ་བ་དང་རྒ་ཤི་དག་ཡོད་པས་དེ་དག་གང་གི་ཡིན་པའི་བདག་ཀྱང་ཡོད་དོ།
།​འདིར་བཤད་པ། གང་ལ་སྔ་ཕྱི་ལྷན་ཅིག་གི །​རིམ་པ་དེ་དག་མི་སྲིད་པའི། །​སྐྱེ་བ་དེ་དང་རྒ་ཤི་དེ།
།​ཅི་ཡི་ཕྱིར་ན་སྤྲོས་པར་བྱེད།
།​དེ་ལྟར་རིགས་པ་སྔོན་དུ་བཏང་སྟེ་བརྟགས་ན།
སྐྱེ་བ་དང་རྒ་ཤི་དག་ལ་སྔ་ཕྱི་དང་ལྷན་ཅིག་གི་རིམ་པ་དེ་དག་མི་སྲིད་ན།
དེ་ལ་ཅིའི་སྐྱེ་བ་དེ་རྒ་ཤི་དེ་ཞེས་སྤྲོས་པར་བྱེད་ཅིང་རྗོད་པར་བྱེད།
དེ་དག་མི་འཐད་ན།
བདག་ཡོད་པར་འཐད་པར་ག་ལ་འགྱུར།
།​རྒྱུ་དང་འབྲས་བུ་ཉིད་དང་ནི། །​མཚན་ཉིད་དང་ནི་མཚན་གཞི་ཉིད། །​ཚོར་དང་ཚོར་པོ་ཉིད་དང་ནི། །​དོན་ཡོད་གང་དག་ཅི་ཡང་རུང་། །​ཇི་ལྟར་བརྟགས་ན
སྐྱེ་བ་དང་རྒ་ཤི་དག་གི་སྔ་ཕྱི་དང་ལྷན་ཅིག་གི་རིམ་པ་དག་མི་འཐད་པ་དེ་བཞིན་དུ། རྒྱུ་དང་འབྲས་བུ་ཉིད་དང་། མཚན་ཉིད་དང་མཚན་ཉིད་ཀྱི་གཞི་ཉིད་དང་། ཚོར་བ་དང་ཚོར་བ་པོ་ཉིད་དང་། དོན་གཞན་གང་དག་ཅི་ཡང་རུང་བ་རྣམ་པར་གྲོལ་བ་དང་། མྱ་ངན་ལས་འདས་པ་དང་། ཤེས་པ་དང་ཤེས་བྱ་དང་། ཚད་མ་དང་གཞལ་བྱ་ལ་སོགས་པ་དེ་དག་ཡོད་པར་བརྟག་པ་དེ་དག་ཐམས་ཅད་ལ་ཡང་སྔ་ཕྱི་དང་ལྷན་ཅིག་གི་རིམ་པ་དག་མི་འཐད་དོ།
།​འཁོར་བ་འབའ་ཞིག་སྔོན་གྱི་མཐའ། །​ཡོད་མ་ཡིན་པ་མ་ཡིན་གྱི། །​དངོས་རྣམས་ཐམས་ཅད་ཉིད་ལ་ཡང་། །​སྔོན་གྱི་མཐའ་ནི་ཡོད་མ་ཡིན།
།​གང་གི་ཕྱིར་དེ་ལྟར་ཡང་དག་པ་ཇི་ལྟ་བ་བཞིན་དུ་བརྟགས་ན་
དངོས་པོ་ཐམས་ཅད་ལ་སྔ་ཕྱི་དང་ལྷན་ཅིག་གི་རིམ་པ་དག་མི་འཐད་པ་དེའི་ཕྱིར་འཁོར་བ་འབའ་ཞིག་ལ་སྔོན་གྱི་མཐའ་ཡོད་པ་མ་ཡིན་པར་མ་ཟད་ཀྱི་དངོས་པོར་འདོད་པ་ཐམས་ཅད་ལ་ཡང་སྔོན་གྱི་མཐའ་ཡོད་པ་མ་ཡིན་པས། དངོས་པོར་སྣང་བ་ནི་སྒྱུ་མ་དང་སྨིག་རྒྱུ་དང་དྲི་ཟའི་གྲོང་ཁྱེར་དང་གཟུགས་བརྙན་བཞིན་དུ་འགྲུབ་པོ། །​འཁོར་བ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་གཅིག་པའོ།།
།​།འདིར་སྨྲས་པ། ཁ་ཅིག་སྡུག་བསྔལ་བདག་གིས་བྱས་པ་དང་། གཞན་གྱིས་བྱས་པ་དང་གཉི་གས་བྱས་པ་དང་། རྒྱུ་མེད་པ་ལས་བྱུང་བར་འདོད་པས་དེའི་ཕྱིར་དེ་ལྟར་སྡུག་བསྔལ་ཡོད་དོ།
།​འདིར་བཤད་པ། ཁ་ཅིག་སྡུག་བསྔལ་བདག་གིས་བྱས།
།​གཞན་གྱིས་བྱས་དང་གཉི་གས་བྱས།
།​རྒྱུ་མེད་པ་ལས་བྱུང་བར་འདོད།
།​དེ་ནི་བྱ་བར་མི་རུང་ངོ།
།​འདི་ལ་ཁ་ཅིག་གིས་ནི་སྡུག་བསྔལ་བདག་གིས་བྱས་པར་འདོད།
ཁ་ཅིག་ནི་གཞན་གྱིས་བྱས་པར་འདོད།
ཁ་ཅིག་ནི་བདག་དང་གཞན་གཉི་གས་བྱས་པར་འདོད།
ཁ་ཅིག་ནི་རྒྱུ་མེད་པ་ལས་བྱུང་བར་འདོད་དེ།
དེ་ནི་རིམ་པ་བཞི་པོ་དེ་དག་གང་གིས་ཀྱང་བྱ་བ་ཡིན་པ་མི་རུང་ངོ།
།​དེ་ལ་འདི་སྙམ་དུ་རིགས་པ་གང་གིས་བྱ་བར་མི་རུང་སྙམ་དུ་སེམས་ན།
འདིར་བཤད་པ། གལ་ཏེ་བདག་གིས་བྱས་གྱུར་ན།
།​དེ་ཕྱིར་བརྟེན་ནས་འབྱུང་མི་འགྱུར།
།​གང་ཕྱིར་ཕུང་པོ་འདི་དག་ལ།
།​བརྟེན་ནས་ཕུང་པོ་དེ་དག་འབྱུང་།
།​གལ་ཏེ་སྡུག་བསྔལ་བདག་གིས་བྱས་པར་གྱུར་ན།
ད་ལྟ་ན་བརྟེན་ནས་འབྱུང་བར་མི་འགྱུར་བ་ཞིག་ན།
བརྟེན་ནས་ཀྱང་འབྱུང་སྟེ།
གང་གི་ཕྱིར་ད་ལྟར་གྱི་ཕུང་པོ་འདི་དག་ལ་བརྟེན་ནས་མ་འོངས་པའི་ཕུང་པོ་དེ་དག་འབྱུང་བར་འགྱུར་བ་དེའི་ཕྱིར། སྡུག་བསྔལ་བདག་གིས་བྱས་པར་མི་རིགས་སོ།
།​འདིར་སྨྲས་པ། སྡུག་བསྔལ་བདག་གིས་མ་བྱས་ཀྱང་གཞན་གྱིས་བྱས་ཏེ།
ཇི་ལྟ་ཞེ་ན། གང་གི་ཕྱིར་ཕུང་པོ་གཞན་དུ་འགྱུར་བ་འདི་དག་ལ་བརྟེན་ནས་
ཕུང་པོ་དེ་དག་འབྱུང་བའི་ཕྱིར་རོ། །​འདིར་བཤད་པ། གལ་ཏེ་དེ་ལས་འདི་གཞན་ཞིང་།
།​གལ་ཏེ་འདི་ལས་དེ་གཞན་ན།
།​གཞན་དེ་དག་གིས་འདི་བྱས་པས། །​སྡུག་བསྔལ་གཞན་གྱིས་བྱས་པར་འགྱུར།
།​གལ་ཏེ་མ་འོངས་པའི་ཕུང་པོ་དེ་དག་ལས་ད་ལྟར་གྱི་ཕུང་པོ་འདི་དག་གཞན་ཡིན་པར་གྱུར་ཅིང་། ད་ལྟར་གྱི་ཕུང་པོ་འདི་དག་ལས་ཀྱང་མ་འོངས་པའི་ཕུང་པོ་དེ་དག་གཞན་ཡིན་པར་གྱུར་ན་
ནི། དེ་ལྟ་ན་ད་ལྟར་གྱི་ཕུང་པོ་གཞན་དེ་དག་གིས་མ་འོངས་པའི་ཕུང་པོ་གཞན་འདི་དག་བྱས་པས་སྡུག་བསྔལ་གཞན་གྱིས་བྱས་པར་ཡང་འགྱུར་བ་ཞིག་ན།
གང་གི་ཕྱིར་དེ་ལྟ་མ་ཡིན་པ་དེའི་ཕྱིར་སྡུག་བསྔལ་གཞན་གྱིས་བྱས་པར་ཡང་མི་འཐད་དོ།
།​འདིར་སྨྲས་པ། སྡུག་བསྔལ་ཉིད་ཀྱིས་སྡུག་བསྔལ་བྱས་པས་དེའི་ཕྱིར་སྡུག་བསྔལ་བདག་གིས་བྱས་སོ་ཞེས་ཀྱང་མི་སྨྲའོ།
།​སྡུག་བསྔལ་རྒྱུ་དང་རྐྱེན་ལས་བྱུང་བས་དེའི་ཕྱིར་སྡུག་བསྔལ་གཞན་གྱིས་བྱས་སོ་ཞེས་ཀྱང་མི་སྨྲའོ།
།​སྡུག་བསྔལ་གང་ཟག་བདག་གིས་བྱས་པས་དེའི་ཕྱིར་རེ་ཞིག་སྡུག་བསྔལ་བདག་གིས་བྱས་སོ་ཞེས་ཀྱང་སྨྲ་ལ།
སྡུག་བསྔལ་གང་ཟག་གཞན་གྱིས་བྱས་པས་དེའི་ཕྱིར་སྡུག་བསྔལ་གཞན་གྱིས་བྱས་སོ་ཞེས་ཀྱང་སྨྲའོ།
།​འདིར་བཤད་པ། གལ་ཏེ་གང་ཟག་བདག་གིས་ནི། །​སྡུག་བསྔལ་བྱས་ན་
གང་བདག་གིས། །​སྡུག་བསྔལ་བྱས་པའི་གང་ཟག་ནི། །​སྡུག་བསྔལ་མེད་པ་དེ་གང་ཡིན།
།​གལ་ཏེ་གང་ཟག་བདག་གིས་ཕུང་པོ་སྡུག་བསྔལ་བྱས་པར་སེམས་ན།
གང་གི་སྡུག་བསྔལ་དེ་བྱས་པའི་གང་ཟག་དེས་སྡུག་བསྔལ་དེ་མ་བྱས་པའི་སྔ་རོལ་ན་བྱེད་པའི་གང་ཟག་སྡུག་བསྔལ་མེད་པ་དེ་གང་ཡིན་ཏེ་
དེ་འདིའོ་ཞེས་བསྟན་དགོས་ནས
དེ་ཡང་མེད་པས་དེའི་ཕྱིར་སྡུག་བསྔལ་གང་ཟག་བདག་གིས་བྱས་སོ་ཞེས་བྱ་བ་དེ་མི་འཐད་དོ།
།​གང་ཟག་གཞན་གྱིས་སྡུག་བསྔལ་བྱས་སོ་ཞེས་གང་སྨྲས་པ་དེ་ལ་ཡང་བཤད་པར་བྱ་སྟེ།
གལ་ཏེ་གང་ཟག་གཞན་ལས་ནི། །​སྡུག་བསྔལ་འབྱུང་ན་གཞན་ཞིག་གིས། །​སྡུག་བསྔལ་དེ་བྱས་གང་སྦྱིན་དེ།
།​སྡུག་བསྔལ་མེད་པར་ཇི་ལྟར་རུང་། །​གལ་ཏེ་གང་ཟག་གཞན་གྱིས་ཕུང་པོ་སྡུག་བསྔལ་བྱས་ཤིང་དེས་དེ་བྱས་ནས་
གཞན་ལ་སྦྱིན་པར་བྱེད་ན
སྦྱིན་པ་བྱེད་པ་དེས་དེ་བྱས་ནས་གང་ལ་སྦྱིན་པར་བྱ་བ་དེ་ལ་མ་སྦྱིན་པའི་སྔ་རོལ་ན།
ལེན་པར་བྱེད་པའི་གང་ཟག་སྡུག་བསྔལ་མེད་པ་དེ་གང་ཡིན་ཏེ།
དེ་འདིའོ་ཞེས་བསྟན་དགོས་ན།
དེ་ཡང་མེད་པས་དེའི་ཕྱིར་སྡུག་བསྔལ་གང་ཟག་གཞན་གྱིས་བྱས་སོ་ཞེས་བྱ་བ་དེ་ཡང་མི་འཐད་དོ།
།​ཡང་གཞན་ཡང་། བདག་གིས་བྱས་པར་མ་གྲུབ་པས། །​སྡུག་བསྔལ་གཞན་གྱིས་ག་ལ་བྱས།
།​གཞན་གྱིས་སྡུག་བསྔལ་གང་བྱེད་པ། །​དེ་ནི་དེ་ཡི་བདག་བྱས་འགྱུར།
།​བདག་གིས་སྡུག་བསྔལ་བྱས་པར་རབ་ཏུ་མ་གྲུབ་པས། སྡུག་བསྔལ་གཞན་གྱིས་བྱས་པར་ག་ལ་འགྱུར་ཏེ།
ཅིའི་ཕྱིར་ཞེ་ན། གཞན་གྱིས་སྡུག་བསྔལ་གང་བྱེད་པ་དེ་ནི་དེའི་བདག་གིས་བྱས་པ་ཡིན་པར་འགྱུར་ན།
དེ་ཡང་དང་པོ་ཉིད་དུ་རིགས་པས་ཡོངས་སུ་བརྟགས་ན་
སྡུག་བསྔལ་གང་ཟག་བདག་གིས་བྱས་པར་མི་འཐད་པས། དེའི་ཕྱིར་སྡུག་བསྔལ་གང་ཟག་བདག་གིས་བྱས་པར་མ་གྲུབ་པས་སྡུག་བསྔལ་གཞན་གྱིས་བྱས་པར་ཡང་མི་འཐད་དོ།
།​འདིར་སྨྲས་པ། སྡུག་བསྔལ་དེ་ལས་གང་ཟག་དེ་གཞན་གྱི་མ་ཡིན་པས་སྡུག་བསྔལ་གྱིས་སྡུག་བསྔལ་བྱས་པའི་ཕྱིར་རྣམ་གྲངས་ལས་སྡུག་བསྔལ་བདག་གིས་བྱས་སོ་ཞེས་ཀྱང་སྨྲ་ཞིང་
སྡུག་བསྔལ་གང་ཡིན་པ་དེ་ཉིད་གང་ཟག་མ་ཡིན་པས་རྣམ་གྲངས་ལས་སྡུག་བསྔལ་གཞན་གྱིས་བྱས་སོ་ཞེས་ཀྱང་སྨྲའོ།
།​འདིར་བཤད་པ། རེ་ཞིག་སྡུག་བསྔལ་བདག་བྱས་མིན།
།​དེ་ཉིད་ཀྱིས་ནི་དེ་མ་བྱས།
།​རེ་ཞིག་སྡུག་བསྔལ་རྣམ་གྲངས་ལས་བདག་གིས་བྱས་སོ་ཞེས་བྱ་བ་དེ་མི་འཐད་དེ།
ཅིའི་ཕྱིར་ཞེ་ན། དེ་ཉིད་ཀྱིས་དེ་མ་བྱས་པའི་ཕྱིར་རོ། །​སྡུག་བསྔལ་རྣམ་གྲངས་ལས་གཞན་གྱིས་བྱས་སོ་ཞེས་གང་སྨྲས་པ་དེ་ལ་ཡང་དཔྱད་པར་བྱ་སྟེ
གལ་ཏེ་གཞན་བདག་མ་བྱས་ན།
།​སྡུག་བསྔལ་གཞན་བྱས་ག་ལ་འགྱུར།
།​གཞན་གྱིས་བྱས་སོ་ཞེས་བྱ་བར་མངོན་པར་ཞེན་པ་དེ་ཡང་གལ་ཏེ་གཞན་ཏེ།
བདག་ཉིད་མ་བྱས་ཤིང་མ་གྲུབ་ན་སྡུག་བསྔལ་དེ་གཞན་གྱིས་བྱས་པར་ག་ལ་འགྱུར།
འདིར་སྨྲས་པ། སྡུག་བསྔལ་བདག་དང་གཞན་གཉི་ག་འདུས་པས་བྱས་པ་ཡོད་དོ།
།​འདིར་བཤད་པ། གལ་ཏེ་རེ་རེས་བྱས་གྱུར་ན།
།​སྡུག་བསྔལ་གཉི་གས་བྱས་པར་འགྱུར།
།​གལ་ཏེ་རེ་རེས་བྱས་པ་ཡོད་པར་འགྱུར་ན་ནི། སྡུག་བསྔལ་གཉི་གས་བྱས་པར་འགྱུར་བ་ཞིག་ན།
གང་གི་ཕྱིར་དེ་ལ་མ་ཡིན་པ་དེའི་ཕྱིར་སྡུག་བསྔལ་བདག་དང་གཞན་གཉི་གས་འདུས་པས་བྱས་པ་ཡང་མེད་དོ།
།​འདིར་སྨྲས་པ། དེ་ལྟར་བདག་དང་གཞན་དང་གཉི་གས་བྱས་པར་མི་རིགས་ན།
འོ་ན་སྡུག་བསྔལ་རྒྱུ་མེད་པ་ལས་བྱུང་བ་ཡིན་ནོ།
།​འདིར་བཤད་པ། གཞན་གྱིས་མ་བྱས་བདག་མ་བྱས།
།​སྡུག་བསྔལ་རྒྱུ་མེད་ག་ལ་འགྱུར།
།​དེ་ལྟར་གཞན་གྱིས་ཀྱང་མ་བྱས་བདག་གིས་ཀྱང་མ་བྱས་ན།
སྡུག་བསྔལ་རྒྱུ་མེད་པ་ལས་བྱུང་བར་ག་ལ་འཐད་དེ།
སྐྱོན་ཆེན་པོར་ཐལ་བར་འགྱུར་བའི་ཕྱིར་རོ། །​སྡུག་བསྔལ་འབའ་ཞིག་རྣམ་པ་བཞི། །​ཡོད་མ་ཡིན་པ་མ་ཡིན་གྱི། །​ཕྱི་རོལ་དངོས་པོ་རྣམས་ལ་ཡང་། །​རྣམ་པ་བཞི་པོ་ཡོད་མ་ཡིན།
།​ཕུང་པོ་སྡུག་བསྔལ་འབའ་ཞིག་ལ།
།​བདག་དང་གཞན་དང་གཉི་ག་དང་རྒྱུ་མེད་པ་ལས་བྱུང་བ་རྣམ་པ་བཞི་པོ་དེ་དག་ཡོད་པ་མ་ཡིན་པར་མ་ཟད་ཀྱི་ཕྱི་རོལ་གྱི་དངོས་པོ་གཟུགས་ལ་སོགས་པ་རྣམས་ལ་ཡང་རྣམ་པ་བཞི་པོ་དག་ཡོད་པ་མ་ཡིན་ནོ།
།​སྡུག་བསྔལ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་གཉིས་པའོ།།
།​།འདིར་སྨྲས་པ། རྣམ་པ་བཞི་པོ་དག་མེད་དུ་ཟིན་ཀྱང་སྡུག་བསྔལ་དང་ཕྱི་རོལ་གྱི་དངོས་པོ་འདུ་བྱེད་རྣམས་ནི་ཡོད་དོ།
།​འདིར་བཤད་པ། ཆོས་གང་སླུ་བ་དེ་བརྫུན་ཞེས། །​བཅོམ་ལྡན་འདས་ཀྱིས་དེ་སྐད་གསུངས།
།​འདུ་བྱེད་ཐམས་ཅད་སླུ་བའི་ཆོས། །​དེས་ན་དེ་དག་བརྫུན་པ་ཡིན།
།​འདི་ལ་བཅོམ་ལྡན་འདས་ཀྱིས་མདོ་སྡེ་ལས་ཆོས་གང་སླུ་བ་དེ་ནི་བརྫུན་པའོ།
།​དགེ་སློང་དག་འདི་ལྟ་སྟེ།
མི་སླུ་བའི་ཆོས་མྱ་ངན་ལས་འདས་པ་དེ་ནི་བདེན་པའི་མཆོག་གོ་ཞེས་གསུངས་པས། དེའི་ཕྱིར་འདུ་བྱེད་ཐམས་ཅད་ནི་སླུ་བའི་ཆོས་ཡིན་པས། དེས་ན་དེ་དག་བརྫུན་པ་ཡིན་ཏེ
ལོག་པར་སྣང་བའི་ཕྱིར་རྣམ་པར་བརྟགས་པའི་ངོ་བོ་སྟོང་པ་ཡིན་ནོ།
།​འདིར་སྨྲས་པ། གལ་ཏེ་འདུ་བྱེད་སླུ་བའི་ཆོས་གང་ཡིན་པ་དེ་བརྫུན་པ་ཡིན་ན།
དེ་གཉི་ག་ཡང་མེད་པའི་དོན་ཡིན་པར་འདྲ་བས། སླུ་བའི་ཆོས་ཀྱིས་བརྫུན་པ་ཇི་ལྟར་བསྒྲུབ་པར་བྱ།
འདིར་བཤད་པ། གལ་ཏེ་སླུ་ཆོས་གང་ཡིན་པ། །​དེ་བརྫུན་དེ་ལ་ཅི་ཞིག་སླུ། །​བཅོམ་ལྡན་འདས་ཀྱིས་དེ་གསུངས་པ། །​སྟོང་ཉིད་ཡོངས་སུ་བསྟན་པ་ཡིན།
།​གལ་ཏེ་སླུ་བའི་ཆོས་ཞེས་གསུངས་པ་གང་ཡིན་པ་དེ་བརྫུན་པ་ཡིན་ན་ནི་མེད་པའི་དོན་ཡིན་པར་འདྲ་བས་དེ་ལ་ཅི་ཞིག་སླུ་བར་འགྱུར།
འདི་ལྟར་སླུ་བ་ནི་ལོག་པར་སྣང་བ་ཡིན་ལ་
བརྫུན་པ་ནི་རྣམ་པར་བརྟགས་པའི་ངོ་བོ་ཉིད་སྟོང་པ་ཡིན་པས་མེད་པའི་དོན་མ་ཡིན་པའི་ཕྱིར་སླུ་བའི་ཆོས་ཀྱིས་བརྫུན་པ་བསྒྲུབ་ཏུ་རུང་ངོ།
།​དེའི་ཕྱིར་བཅོམ་ལྡན་འདས་ཀྱིས་སླུ་བའི་ཆོས་ཞེས་བྱ་བ་དེ་གསུངས་པ་ནི་སྟོང་པ་ཉིད་ཡོངས་སུ་སྟོན་པར་བྱེད་པ་ཡིན་པར་ཤེས་པར་བྱའོ།
།​འདིར་སྨྲས་པ། དངོས་རྣམས་ངོ་བོ་ཉིད་མེད་དེ།
།​གཞན་དུ་འགྱུར་བ་སྣང་ཕྱིར་རོ། །​བཅོམ་ལྡན་འདས་ཀྱིས་བརྫུན་པ་ཞེས་གསུངས་པ་ནི་མེད་པ་དང་ཆོས་བདག་མེད་པའི་དོན་མ་ཡིན་གྱི་དངོས་པོ་རྣམས་ལ་གང་ཟག་ངོ་བོ་ཉིད་མེད་པའི་དོན་ཡིན་ཏེ
ཅིའི་ཕྱིར་ཞེ་ན། གནས་སྐབས་གཞན་དུ་འགྱུར་བ་སྣང་བའི་ཕྱིར་རོ། །​ངོ་བོ་ཉིད་མེད་དངོས་པོ་མེད།
།​གང་ཕྱིར་དངོས་རྣམས་སྟོང་པ་ཉིད། །​ཆོས་ཀྱི་ངོ་བོ་ཉིད་མེད་པའི་དངོས་པོ་ནི་མེད་དོ།
།​ཅིའི་ཕྱིར་ཞེ་ན།
གང་གི་ཕྱིར་དངོས་པོ་རྣམས་སྟོང་པ་ཉིད་ཡིན་ན་ཆོས་ཀྱི་ངོ་བོ་ཉིད་ཡོད་པར་མི་འཐད་པའི་ཕྱིར་རོ། །​གལ་ཏེ་ངོ་བོ་ཉིད་མེད་ན།
།​གཞན་དུ་འགྱུར་བ་གང་གི་ཡིན།
།​གལ་ཏེ་ཆོས་ཀྱི་ངོ་བོ་ཉིད་མེད་ན།
གནས་སྐབས་གཞན་དུ་འགྱུར་བར་སྣང་བ་དག་གི་ཡིན་པར་འགྱུར་ཏེ།
དེའི་ཕྱིར་བཅོམ་ལྡན་འདས་ཀྱིས་བརྫུན་པ་ཞེས་གསུངས་པ་ནི་དངོས་པོ་རྣམས་ལ་གང་ཟག་ངོ་བོ་ཉིད་མེད་པའི་དོན་ཡིན་གྱི་ཆོས་ཀྱི་ངོ་བོ་ཉིད་མེད་པ་མ་ཡིན་ནོ།
།​འདིར་བཤད་པ། གལ་ཏེ་ངོ་བོ་ཉིད་ཡོད་ན།
།​ཇི་ལྟ་བུར་ན་གཞན་དུ་འགྱུར།
།​གལ་ཏེ་ཆོས་ཀྱི་ངོ་བོ་ཉིད་ཡོད་ན་དེ་ཇི་ལྟར་གཞན་དུ་འགྱུར་ཏེ།
རྣམ་པར་འགྱུར་བ་མེད་པའི་ཕྱིར་རོ། །​ཡང་གཞན་ཡང་། དེ་ཉིད་ལ་ནི་གཞན་འགྱུར་མེད།
།​གཞན་ཉིད་ལ་ཡང་ཡོད་མ་ཡིན།
།​གང་ཕྱིར་གཞོན་ནུ་མི་རྒ་སྟེ།
།​གང་ཕྱིར་རྒས་པའང་མི་རྒའོ། །​འདི་ལ་དངོས་པོ་ཁས་བླངས་པ་དེ་ལ་གཞན་དུ་འགྱུར་བ་རྣམ་པ་གཉིས་ཏེ།
དེ་ཉིད་དམ་གཞན་ཞིག་འགྱུར་གྲང་ན།
གཉི་ག་ལྟར་ཡང་མི་འཐད་དོ།
།​ཅིའི་ཕྱིར་ཞེ་ན།
གང་གི་ཕྱིར་གཞོན་ནུ་མི་རྒ་ལ་གང་གི་ཕྱིར་རྒས་པ་ཡང་མི་རྒ་བའི་ཕྱིར་རོ། །​འདིར་སྨྲས་པ། གལ་ཏེ་དེ་ཉིད་གཞན་དུ་འགྱུར་ན་
དེས་སྐྱོན་ཅིར་འགྱུར།
འདིར་བཤད་པ། གལ་ཏེ་འདི་ཉིད་གཞན་འགྱུར་ན།
།​འོ་མ་ཉིད་ནི་ཞོར་འགྱུར་རོ། །​གལ་ཏེ་དེ་ཉིད་གཞན་དུ་འགྱུར་ན་དེ་ལྟ་ན་འོ་མ་ཉིད་ཞོར་འགྱུར་ཏེ།
དེ་ལྟ་བུ་ནི་མི་འཐད་དོ།
།​ཅི་སྟེ་འདི་སྙམ་དུ་གཞན་ཞིག་གཞན་དུ་འགྱུར་བར་སེམས་ན།
དེ་ལ་བཤད་པར་བྱ་སྟེ།
འོ་མ་ལས་གཞན་གང་གི་ནི། །​དངོས་པོ་ཞོ་ནི་ཡིན་པར་འགྱུར།
།​གལ་ཏེ་གཞན་ཞིག་གཞན་དུ་འགྱུར་བར་སེམས་ན།
འོ་མ་ལས་གཞན་པ་གང་གི་དངོས་པོ་ཞོ་ཡིན་པར་འགྱུར།
དེའི་ཕྱིར་རྣམ་པ་གཉི་ག་ཡང་གཞན་དུ་འགྱུར་བར་མི་འཐད་དོ།
།​འདིར་སྨྲས་པ། ཅི་འོ་ན་ད་སྟོང་པ་ཞེས་བྱ་བ་དེའི་མཐར་ཐུག་པ་ཡིན་ནམ། འདིར་བཤད་པ། གལ་ཏེ་སྟོང་མིན་ཅུང་ཟད་ཡོད།
།​སྟོང་པའང་ཅུང་ཟད་ཡོད་པར་འགྱུར།
།​མི་སྟོང་ཅུང་ཟད་ཡོད་མིན་ན།
།​སྟོང་པའང་ཡོད་པར་ག་ལ་འགྱུར།
།​གལ་ཏེ་མི་སྟོང་པ་ཅུང་ཟད་ཅིག་ཡོད་པར་གྱུར་ན་ནི། དེས་ན་དེའི་གཉེན་པོ་སྟོང་པ་ཡང་ཅུང་ཟད་ཡོད་པར་འགྱུར་བ་ཞིག་ན།
མི་སྟོང་པ་ཅུང་ཟད་ཡོད་པ་དེ་ལྟར་ཁས་མ་བླངས་པས་དེའི་གཉེན་པོ་མེད་པའི་ཕྱིར་སྟོང་པ་ཡང་ཡོད་པར་ག་ལ་འགྱུར།
ཡང་གཞན་ཡང་། རྒྱལ་བ་རྣམས་ཀྱིས་སྟོང་ཉིད་ནི། །​ལྟ་ཀུན་ངེས་པར་འབྱིན་པར་གསུངས།
།​གང་དག་སྟོང་པ་ཉིད་ལྟ་བ། །​དེ་དག་བསྒྲུབ་ཏུ་མེད་པར་གསུངས།
།​སངས་རྒྱས་བཅོམ་ལྡན་འདས་རྣམས་ཀྱིས་སྟོང་པ་ཉིད་ནི་ལྟ་བ་ཐམས་ཅད་ཀྱི་གཉེན་པོར་གྱུར་པ་ཡིན་པའི་ཕྱིར་ལྟ་བ་ཀུན་ལས་ངེས་པར་འབྱིན་པ་ཡིན་པར་གསུངས་པས། གང་དག་སྟོང་པ་ཉིད་དུ་ལྟ་བ་དེ་དག་ནི་བསྒྲུབ་ཏུ་མི་རུང་བ་ཉིད་ཡིན་པར་གསུངས་ཏེ
བསམ་གཏན་པའི་མགོ་ལ་ཐོད་པ་བཞིན་ནོ།
།​དེ་ཁོ་ན་ཉིད་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་གསུམ་པའོ།།
།​།བམ་པོ་བཞི་པ། འདིར་སྨྲས་པ། དངོས་པོ་རྣམས་ངོ་བོ་ཉིད་ཡོད་པ་ཁོ་ན་ཡིན་ཏེ།
འཇིག་རྟེན་ན་ཕྲད་པ་མཐོང་བའི་ཕྱིར་རོ། །​འདིར་བཤད་པ། སྔར་དབང་པོ་བརྟག་པར་བལྟ་བར་བྱ་བ་དང་ལྟ་བ་དང་ལྟ་བ་པོ་གསུམ་པོ་དག་ལ་བྱ་བ་མི་འཐད་པར་ཡོངས་སུ་བརྟགས་པ་དེ་དག་ཉིད་ལ་གཞན་ཉིད་མེད་པའི་ཕྱིར་དང་ནི་ཇི་ལྟར་ཕན་ཚུན་དུ་ཕྲད་པ་དང་མི་ཕྲད་པར་མི་འཐད་པ་དེ་ལྟར་བསྟན་པར་བྱ་སྟེ
དེ་ལ་འདི་སྙམ་དུ་རིགས་པ་གང་གིས་ཤེ་ན་བཤད་པ། བལྟ་བྱ་ལྟ་བ་ལྟ་བ་པོ། །​གསུམ་པོ་དེ་དག་གཉིས་གཉིས་དང་། །​ཐམས་ཅད་ཀྱང་ནི་ཕན་ཚུན་དུ། །​ཕྲད་པར་འགྱུར་བ་ཡོད་མ་ཡིན།
།​བལྟ་བར་བྱ་བ་ནི་དབང་པོའི་དོན་ཏོ།
།​ལྟ་བ་ནི་དབང་པོའོ།
།​ལྟ་བ་པོ་ནི་བདག་གོ།
།​བལྟ་བར་བྱ་བ་དང་ལྟ་བ་དང་ལྟ་བ་པོ་གསུམ་པོ་དེ་དག་ནི་གཉིས་གཉིས་དང་ཐམས་ཅད་ཀྱང་ཕན་ཚུན་དུ་ཕྲད་པར་མི་འགྱུར་ཏེ།
བལྟ་བར་བྱ་བ་དང་། ལྟ་བ་ཡང་ཕྲད་པར་མི་འགྱུར་ལ།
བལྟ་བར་བྱ་བ་དང་། ལྟ་བ་པོ་ཡང་ཕྲད་པར་མི་འགྱུར།
ལྟ་བ་དང་ལྟ་བ་པོ་ཡང་འཕྲད་པར་མི་འགྱུར།
བལྟ་བར་བྱ་བ་དང་ལྟ་བ་དང་ལྟ་བ་པོ་ཡང་ཕྲད་པར་མི་འགྱུར་ཏེ།
མར་མེ་དང་མུན་པ་བཞིན་ནོ།
།​དེ་བཞིན་འདོད་ཆགས་ཆགས་པ་དང་། །​ཆགས་པར་གྱུར་དང་ཉོན་མོངས་དང་། །​ལྷག་མ་རྣམས་ཀྱང་སྐྱེ་མཆེད་ཀྱི། །​ལྷག་མའང་རྣམ་པ་གསུམ་གྱིས་ལྟ། །​ཇི་ལྟར་བལྟ་བར་བྱ་བ་དང་ལྟ་བ་དང་ལྟ་བ་པོ་དག་གཉིས་གཉིས་དང་ཐམས་ཅད་ཀྱང་ཕན་ཚུན་ལྷན་ཅིག་ཏུ་ཕྲད་པར་མི་འགྱུར་བ་དེ་བཞིན་དུ། འདོད་ཆགས་དང་ཆགས་པ་དང་། ཆགས་པར་འགྱུར་བ་དག་ཀྱང་གཉིས་གཉིས་དང་ཐམས་ཅད་ཀྱང་ཕན་ཚུན་ལྷན་ཅིག་ཏུ་ཕྲད་པར་མི་འགྱུར་ཏེ
འདོད་ཆགས་དང་ཆགས་པ་ཡང་ཕྲད་པར་མི་འགྱུར་ལ།
འདོད་ཆགས་དང་ཆགས་པར་འགྱུར་བ་ཡང་ཕྲད་པར་མི་འགྱུར།
ཆགས་པ་དང་ཆགས་པར་འགྱུར་བ་ཡང་ཕྲད་པར་མི་འགྱུར།
འདོད་ཆགས་དང་ཆགས་པ་དང་ཆགས་པར་འགྱུར་བ་ཡང་ཕྲད་པར་མི་འགྱུར་རོ། །​དེ་བཞིན་དུ་ཉོན་མོངས་པ་ལྷག་མ་ཞེ་སྡང་ལ་སོགས་པ་རྣམས་དང་། སྐྱེ་མཆེད་ཀྱི་ལྷག་མ་སྒྲ་དང་། ཉན་པ་པོ་ལ་སོགས་པ་དག་ཀྱང་གཉིས་གཉིས་དང་ཐམས་ཅད་ཀྱང་ཕན་ཚུན་ལྷན་ཅིག་ཏུ་ཕྲད་པར་མི་འགྱུར་བར་རྣམ་པ་གསུམ་གྱིས་བལྟ་བར་བྱའོ།
།​འདིར་སྨྲས་པ། ཅིའི་ཕྱིར་བལྟ་བར་བྱ་བ་ལ་སོགས་པ་དེ་དག་ཕན་ཚུན་ལྷན་ཅིག་ཕྲད་པར་མི་འགྱུར།
འདིར་བཤད་པ། གཞན་ན་གཞན་དང་ཕྲད་གྱུར་ན།
།​གང་ཕྱིར་བལྟ་བྱ་ལ་སོགས་ལ།
།​གཞན་དེ་ཡོད་པ་མ་ཡིན་པ། །​དེ་ཕྱིར་ཕྲད་པར་མི་འགྱུར་རོ། །​འདི་ལ་དེ་དག་གཞན་ཡིན་ན་
གཞན་དང་ཕྲད་པར་འགྱུར་བར་འདོད་ན
གང་གི་ཕྱིར་བལྟ་བར་བྱ་བ་ལ་སོགས་པ་དག་ལ་རིགས་པས་རྣམ་པར་བརྟགས་ན།
གཞན་དེ་ཡོད་པ་མ་ཡིན་པ་དེའི་ཕྱིར་ཕྲད་པར་མི་འགྱུར་རོ། །​ཡང་གཞན་ཡང་། བལྟ་བྱ་ལ་སོགས་འབའ་ཞིག་ལ།
།​གཞན་ཉིད་མེད་པར་མ་ཟད་ཀྱི། །​གང་ཡང་གང་དང་ལྷན་ཅིག་ཏུ། །​གཞན་པ་ཉིད་དུ་མི་འཐད་དོ།
།​བལྟ་བར་བྱ་བ་ལ་སོགས་པ་དེ་དག་འབའ་ཞིག་ལ་ཕན་ཚུན་གཞན་ཉིད་མི་འཐད་པར་མ་ཟད་ཀྱི། འདི་ལྟར་དངོས་པོ་གང་ཡང་དངོས་པོ་གང་དང་ལྷན་ཅིག་ཏུ་གཞན་ཉིད་དུ་མི་འཐད་དོ།
།​གཞན་ཉིད་མེད་ན་གང་ཡང་གང་དང་ཡང་ལྷན་ཅིག་ཕྲད་པར་མི་འཐད་དོ།
།​འདིར་སྨྲས་པ། རིགས་པ་གང་གིས་གཞན་ཉིད་མི་འཐད་པ་ཡིན།
འདིར་བཤད་པ། གཞན་ནི་གཞན་ལ་བརྟེན་ཏེ་གཞན། །​གཞན་མེད་གཞན་ལས་གཞན་མི་འགྱུར།
།​གང་ལ་བརྟེན་ཏེ་གང་ཡིན་པ། །​དེ་ནི་དེ་ལས་གཞན་མི་འཐད།
།​འདི་ལ་ཁྱོད་གཞན་ཞེས་བྱ་བར་མངོན་པར་ཞེན་པ་གང་ཡིན་པ་དེ་ནི་དེ་ལས་གཞན་པ་འགའ་ཞིག་ལ་བརྟེན་ཏེ་གཞན་དུ་འགྱུར་བ་ཡིན་ན།
གཞན་མེད་ན་
གཞན་ནི་རང་ལས་གཞན་དུ་མི་འགྱུར་རོ། །​ཡང་གཞན་ཡང་། གང་ལ་བརྟེན་ཏེ་
གང་འབྱུང་བ་དེ་ནི་དེ་ལས་གཞན་ཡིན་པར་མི་འཐད་དོ།
།​འདིར་སྨྲས་པ། གལ་ཏེ་གཞན་ཡིན་པར་འགྱུར་ན་དེས་སྐྱོན་ཅི་ཞིག་ཏུ་ཐལ་བར་འགྱུར།
འདིར་བཤད་པ། གལ་ཏེ་གཞན་ནི་གཞན་ལས་གཞན། །​གཞན་མེད་པར་ཡང་རུང་བར་འགྱུར།
།​གཞན་ལས་གཞན་པའི་གཞན་པ་དེ།
།​མེད་ན་མེད་པས་དེའི་ཕྱིར་མེད།
།​གལ་ཏེ་གང་ལ་བརྟེན་ནས་གཞན་དུ་འགྱུར་བ་དེ།
དེ་ལས་གཞན་ཡིན་པར་གྱུར་ན་ནི། གཞན་དེ་མེད་པར་ཡང་དེ་བཞིན་དུ་རུང་བར་འགྱུར་བས་དེ་ནི་མི་འཐད་དོ།
།​ཅི་སྟེ་འདི་སྙམ་དུ་གཞན་ནི་གཞན་ལ་བརྟེན་ནས་གཞན་དུ་འགྱུར་བར་སེམས་ན།
གང་གི་ཕྱིར་གཞན་གང་ལས་གཞན་པའི་གཞན་པ་དེ་མེད་ན་
གཞན་མེད་པས་རང་ཉིད་ལས་གཞན་ཉིད་དུ་མི་འགྱུར་བ་དེའི་ཕྱིར་གཞན་མེད་པ་ཁོ་ནར་ཤེས་པར་གྱིས་ཤིག །​འདིར་སྨྲས་པ། རྟེན་ཅིང་འབྲེལ་པར་འབྱུང་བ་ནི་གཞན་ཉིད་མ་ཡིན་མོད་ཀྱི་འོན་ཀྱང་གཞན་ཉིད་ཅེས་བྱ་བ་སྤྱི་གང་ཡིན་པ་དེ་ལ་ལྟོས་ནས་
དེ་གཞན་ཉིད་དུ་འགྱུར་རོ། །​འདིར་བཤད་པ། གཞན་ཉིད་གཞན་ལ་ཡོད་མ་ཡིན།
།​གཞན་མ་ཡིན་ལའང་ཡོད་མ་ཡིན།
།​གཞན་ཉིད་ཡོད་པ་མ་ཡིན་ན།
།​གཞན་ནམ་དེ་ཉིད་ཡོད་མ་ཡིན།
།​ཁྱོད་ཀྱིས་གཞན་ཉིད་ཅེས་བྱ་བ་སྤྱི་གང་ཡིན་པ་དེ་ལ་ལྟོས་ནས་དེ་གཞན་དུ་འགྱུར་རོ་ཞེས་སྨྲས་པ་དེས་ན།
དེ་ལྟ་ན་རྟེན་ཅིང་འབྲེལ་པར་འབྱུང་བ་ཉིད་དུ་སྨྲས་པ་མ་ཡིན་ནམ། གཞན་ཡང་གཞན་ཉིད་ཅེས་བྱ་བ་གང་ཡིན་པ་དེ་ཡང་དངོས་པོ་ལ་བརྟེན་ཅིང་ལྟོས་ནས་
འགྲུབ་པའི་ཕྱིར་དེ་ནི་དངོས་པོ་ལས་གཞན་ལ་ཡང་ཡོད་པ་མ་ཡིན་ལ
གཞན་མ་ཡིན་པ་ལ་ཡང་ཡོད་པ་མ་ཡིན་ནོ།
།​གཞན་ཉིད་ཡོད་པ་མ་ཡིན་ན་གཞན་ནམ་གཞན་མ་ཡིན་པ་དེ་ཉིད་དུ་རྣམ་པར་བརྟགས་པ་དེ་གཉི་ག་ཡང་ཡོད་པ་མ་ཡིན་ནོ།
།​ཡང་གཞན་ཡང་། དེ་ནི་དེ་དང་ཕྲད་པ་མེད།
།​གཞན་དང་གཞན་ཡང་ཕྲད་མི་འགྱུར།
།​ཕྲད་བཞིན་པ་དང་ཕྲད་པ་དང་། །​ཕྲད་པ་པོ་ཡང་ཡོད་མ་ཡིན།
།​དེ་ཉིད་ནི་དེ་དང་ཕྲད་པ་མེད་དེ།
ཅིའི་ཕྱིར་ཞེ་ན། གཅིག་ཡིན་པའི་ཕྱིར་ཏེ་དེ་ཉིད་དེ་དང་ཕྲད་པར་མི་འགྱུར་བའི་ཕྱིར་རོ། །​གཞན་དང་གཞན་ཡང་ཕྲད་པར་མི་འགྱུར་ཏེ།
ཅིའི་ཕྱིར་ཞེ་ན། ཐ་དད་པའི་ཕྱིར་ཏེ།
ཐ་དད་པ་དག་ནི་ཕྲད་པར་མི་འདོད་པའི་ཕྱིར་དང་དགོས་པ་མེད་པའི་ཕྱིར་རོ། །​དེ་ལྟར་གང་གི་ཕྱིར་ཡོངས་སུ་བརྟགས་ན་
དངོས་པོ་རྣམས་ལ་ཕྲད་པ་མི་འཐད་པ་དེའི་ཕྱིར་ཕྲད་བཞིན་པ་དང་ཕྲད་པ་དང་ཕྲད་པ་པོ་ཡང་ཡོད་པ་མ་ཡིན་ཏེ
གནམ་ས་བཞིན་ནོ།
།​ཕྲད་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་བཞི་པའོ།།
།​།འདིར་སྨྲས་པ། དངོས་པོ་རྣམས་ནི་ངོ་བོ་ཉིད་ཡོད་པ་ཁོ་ན་ཡིན་ཏེ།
སོ་སོའི་བྱ་བ་བྱེད་ནུས་པར་སྣང་བའི་ཕྱིར་དང་། དེ་བཞིན་དུ་བུམ་པའི་ངོ་བོ་ཉིད་དང་། སྣམ་བུའི་ངོ་བོ་ཉིད་དག་ཀྱང་རྒྱུ་དང་རྐྱེན་རྣམས་ལས་འབྱུང་བའི་ཕྱིར་རོ། །​འདིར་བཤད་པ། ངོ་བོ་ཉིད་ནི་རྒྱུ་རྐྱེན་ལས། །​འབྱུང་བར་རིགས་པ་མ་ཡིན་ནོ།
།​ངོ་བོ་ཉིད་ནི་རྒྱུ་དང་རྐྱེན་རྣམས་ལས་བྱུང་བར་རིགས་པ་མ་ཡིན་ནོ།
།​དེ་ལ་འདི་སྙམ་དུ་གལ་ཏེ་ངོ་བོ་ཉིད་རྒྱུ་དང་རྐྱེན་རྣམས་ལས་བྱུང་བར་གྱུར་ན་དེས་སྐྱོན་ཅིར་འགྱུར་སྙམ་དུ་སེམས་ན།
འདིར་བཤད་པ། རྒྱུ་དང་རྐྱེན་ལས་བྱུང་བ་ཡི། །​ངོ་བོ་ཉིད་ནི་བྱས་པར་འགྱུར།
།​རྒྱུ་དང་རྐྱེན་རྣམས་ལས་བྱུང་བར་གྱུར་ན།
ངོ་བོ་ཉིད་བྱས་པ་ཡིན་པའི་སྐྱོན་དེར་འགྱུར་རོ། །​འདིར་སྨྲས་པ། གལ་ཏེ་ངོ་བོ་ཉིད་བྱས་པ་ཉིད་ཡིན་པར་གྱུར་ན་
དེས་ཅིར་འགྱུར།
འདིར་སྨྲས་པ། ངོ་བོ་ཉིད་ནི་བྱས་པ་ཞེས། །​ཇི་ལྟ་བུར་ན་རུང་བར་འགྱུར།
།​ངོ་བོ་ཉིད་ནི་བཅོས་མིན་དང་། །​གཞན་ལ་ལྟོས་པ་མེད་པ་ཡིན།
།​ངོ་བོ་ཉིད་ནི་བྱས་པ་ཞེས་བྱ་བར་ཇི་ལྟར་རུང་བར་འགྱུར་ཏེ།
གང་གི་ཕྱིར་ངོ་བོ་ཉིད་ནི་བཅོས་མ་མ་ཡིན་པ་དང་གཞན་ལ་ལྟོས་པ་མེད་པ་ཡིན་པའི་ཕྱིར་རོ། །​འདིར་སྨྲས་པ། གལ་ཏེ་ངོ་བོ་ཉིད་མེད་ན་
འོ་ན་ད་གཞན་གྱི་དངོས་པོ་ནི་ཡོད་དོ།
།​འདིར་བཤད་པ། ངོ་བོ་ཉིད་ནི་ཡོད་མིན་ན།
།​གཞན་གྱི་དངོས་པོ་ག་ལ་ཡོད།
།​གཞན་གྱི་དངོས་པོའི་ངོ་བོ་ཉིད། །​གཞན་གྱི་དངོས་པོ་ཡིན་ཞེས་བརྗོད།
།​ངོ་བོ་ཉིད་ཡོད་པ་མ་ཡིན་ན།
གཞན་གྱི་དངོས་པོ་ག་ལ་ཡོད་དོ།
།​གང་གི་ཕྱིར་གཞན་གྱི་དངོས་པོའི་ངོ་བོ་ཉིད་ནི་གཞན་གྱི་དངོས་པོ་ཡིན་ཞེས་བརྗོད་ན།
ངོ་བོ་ཉིད་དེ་ཡང་ཡོངས་སུ་བརྟགས་ན།
མི་འཐད་པ་དེའི་ཕྱིར་གཞན་གྱི་དངོས་པོ་ཡང་མེད་དོ།
།​འདིར་སྨྲས་པ། ངོ་བོ་ཉིད་དང་གཞན་གྱི་དངོས་པོ་དག་མེད་པར་ཡང་དངོས་པོ་ཡོད་པར་འགྱུར་རོ། །​འདིར་བཤད་པ། ངོ་བོ་ཉིད་དང་གཞན་དངོས་དག །​མ་གཏོགས་དངོས་པོ་ག་ལ་ཡོད།
།​ངོ་བོ་ཉིད་དང་གཞན་དངོས་དག །​ཡོད་ན་དངོས་པོ་འགྲུབ་པར་འགྱུར།
།​ངོ་བོ་ཉིད་དང་གཞན་གྱི་དངོས་པོ་དག་མ་གཏོགས་པའི་དངོས་པོ་ག་ལ་ཡོད་དེ།
ཅིའི་ཕྱིར་ཞེ་ན། འདི་ལྟར་ངོ་བོ་ཉིད་དང་། གཞན་གྱི་དངོས་པོ་དག་ཡོད་ན་
དངོས་པོ་འགྲུབ་པར་འགྱུར་བའི་ཕྱིར་རོ། །​འདིར་སྨྲས་པ། འོ་ན་དངོས་པོ་མེད་པ་ཡོད་དོ།
།​འདིར་བཤད་པ། གལ་ཏེ་དངོས་པོ་མ་གྲུབ་ན།
།​དངོས་མེད་འགྲུབ་པར་མི་འགྱུར་རོ། །​དངོས་པོ་གཞན་དུ་འགྱུར་བ་ནི། །​དངོས་མེད་ཡིན་པར་སྐྱེ་བོ་སྨྲ།
།​གལ་ཏེ་དངོས་པོ་ཁས་བླངས་པ་དེ་རབ་ཏུ་མ་གྲུབ་ན།
འོ་ན་དེ་ལྟ་ན་དངོས་པོ་མེད་པ་ཡང་རབ་ཏུ་འགྲུབ་པར་མི་འགྱུར་བ་མ་ཡིན་ནམ། ཅིའི་ཕྱིར་ཞེ་ན།
དངོས་པོ་གཞན་དུ་འགྱུར་བ་དེ་ནི་དངོས་པོ་མེད་པ་ཡིན་པར་སྐྱེ་བོ་དག་སྨྲ་བའི་ཕྱིར་རོ། །​འདིར་སྨྲས་པ། འདི་ལ་དངོས་པོའི་དེ་ཁོ་ན་མཐོང་བས་ཐར་པར་འགྱུར་རོ། །​ཞེས་བྱ་བ་ཡོད་པས་དེའི་ཕྱིར་དངོས་པོ་རྣམས་ཀྱི་ངོ་བོ་ཉིད་ཀྱང་ཡོད་དོ།
།​འདིར་བཤད་པ། གང་དག་དངོས་ཉིད་གཞན་དངོས་དང་། །​དངོས་དང་དངོས་མེད་ཉིད་ལྟ་བ། །​དེ་དག་སངས་རྒྱས་བསྟན་པ་ལ།
།​དེ་ཉིད་མཐོང་བ་མ་ཡིན་ནོ།
།​གང་དག་ངོ་བོ་ཉིད་དང་གཞན་གྱི་དངོས་པོ་དང་། དངོས་པོ་དང་དངོས་པོ་མེད་པ་ཉིད་ཅེས་བྱ་བ་རྣམ་པ་བཞི་པོ་དག་ཏུ་ལྟ་བ་དེ་དག་ནི་སངས་རྒྱས་བཅོམ་ལྡན་འདས་ཀྱི་བསྟན་པ་ལ་དེ་ཁོ་ན་མཐོང་བ་མ་ཡིན་ནོ།
།​ཡང་གཞན་ཡང་། བཅོམ་ལྡན་དངོས་དང་དངོས་མེད་པ། །​སྟོན་པས་ཀཱ་ཏྱཱ་ཡ་ན་ཡི། །​གདམས་ངག་ལས་ནི་ཡོད་པ་དང་། །​མེད་པ་གཉི་གའང་དགག་པ་མཛད།
།​གང་གི་ཕྱིར་བཅོམ་ལྡན་འདས་དངོས་པོ་དང་དངོས་པོ་མེད་པ་སྟོན་པས་ཀཱ་ཏྱཱ་ཡ་ནའི་གདམས་ངག་ཅེས་བྱ་བའི་མདོ་ལས་ཡོད་པ་དང་མེད་པ་གཉི་ག་ཡང་དགག་པ་མཛད་དེ
དེའི་ཕྱིར་དངོས་པོ་དང་དངོས་པོ་མེད་པར་ལྟ་བ་དེ་དག་སྤང་བར་བྱའོ།
།​ཡང་གཞན་ཡང་། གལ་ཏེ་རང་གཞན་ཡོད་ཉིད་ན།
།​དེ་ནི་མེད་ཉིད་མི་འགྱུར་རོ། །​རང་བཞིན་གཞན་དུ་འགྱུར་བ་ནི། །​ནམ་ཡང་འཐད་པར་མི་འགྱུར་རོ། །​གལ་ཏེ་རང་བཞིན་གྱིས་ཡོད་པ་ཉིད་ཡིན་ན
དེ་ལྟ་ན་དེ་ནི་མེད་པ་ཉིད་དུ་མི་འགྱུར་ཏེ།
ཅིའི་ཕྱིར་ཞེ་ན། རང་བཞིན་གཞན་དུ་འགྱུར་བ་ནི་ནམ་ཡང་འཐད་པར་མི་འགྱུར་བའི་ཕྱིར་རོ། །​ཡང་གཞན་ཡང་། རང་བཞིན་ཡོད་པ་མ་ཡིན་ན།
།​གཞན་དུ་འགྱུར་བ་གང་གི་ཡིན།
།​རང་བཞིན་ཡོད་པ་ཡིན་ན་
ཡང་། །​གཞན་དུ་འགྱུར་བ་ཇི་ལྟར་རུང་། །​དངོས་པོ་རྣམས་ཀྱི་ཡོད་པ་ཉིད། །​རང་བཞིན་གྱིས་ཡོད་པ་མ་ཡིན་ན་
གཞན་དུ་འགྱུར་བ་དེ་གང་གི་ཡིན་པར་འགྱུར།
གལ་ཏེ་རང་བཞིན་གྱིས་ཡོད་པ་ཡིན་ན་ཡང་དེ་ཉིད་གཞན་དུ་འགྱུར་བར་ཇི་ལྟར་རུང་སྟེ་དེ་ཡང་འཐད་པར་མི་འགྱུར་ཞེས་པའོ།
།​ཡང་གཞན་ཡང་། ཡོད་ཅེས་བྱ་བ་རྟག་པར་འཛིན།
།​མེད་ཅེས་བྱ་བ་ཆད་པར་ལྟ། །​དེ་ཕྱིར་ཡོད་དང་མེད་པ་ལ།
།​མཁས་པས་གནས་པར་མི་བྱའོ།
།​ཡོད་ཅེས་བྱ་བར་དེ་ལྟར་མངོན་པར་ཞེན་ན་རྟག་པར་འཛིན་པ་ཡིན་ལ།
མེད་ཅེས་བྱ་བ་དེ་ལྟར་མངོན་པར་ཞེན་ན་ཆད་པར་ལྟ་བ་ཡིན་པས། དེ་ཕྱིར་ཡོད་པ་ཉིད་དང་མེད་པ་ལ་མཁས་པས་གནས་པར་མི་བྱའོ།
།​འདིར་སྨྲས་པ། ཇི་ལྟར་རྟག་པ་དང་ཆད་པར་ལྟ་བར་ཐལ་བར་འགྱུར།
འདིར་བཤད་པ། གང་ཞིག་ངོ་བོ་ཉིད་ཡོད་པས། །​དེ་ནི་མེད་པ་མིན་པས་རྟག
།​སྔོན་བྱུང་ད་ལྟར་མེད་ཅེས་བྱ།
།​དེ་ན་ཆད་པར་ལྟ་བར་འགྱུར།
།​གང་ཞིག་ངོ་བོ་ཉིད་ཀྱིས་ཡོད་པ་དེ་ནི་ཕྱིས་མེད་པ་ཉིད་དུ་མི་འཐད་དེ།
རང་བཞིན་ནི་མི་འགྱུར་བས་དེའི་ཕྱིར་ཡོད་པ་ཉིད་དུ་ལྟ་བ་ལས་རྟག་པར་ལྟ་བར་ཐལ་བར་འགྱུར་རོ། །​དངོས་པོ་དེ་སྔོན་བྱུང་བ་དེ་ལྟར་མེད་དོ་ཞེས་དངོས་པོ་ཡོད་པ་ལ་འཇིག་པར་ལྟ་བ་དེས་ན་ཆད་པར་ལྟ་བར་ཐལ་བར་འགྱུར་རོ། །​དེ་ལྟར་གང་གི་ཕྱིར་དངོས་པོ་རྣམས་ལ་ཡོད་པ་ཉིད་དང་མེད་པ་ཉིད་དུ་ལྟ་བ་ལ་སྐྱོན་དུ་མར་འགྱུར་བ་དེའི་ཕྱིར་དངོས་པོ་རྣམས་ངོ་བོ་ཉིད་མེད་པ་ཞེས་བྱ་བ་དེ་ནི་དེ་ཁོ་ན་མཐོང་བ་སྟེ།
དབུ་མའི་ལམ་ཡིན་ལ་དེ་ཉིད་དོན་དམ་པ་འགྲུབ་པ་ཡིན་ནོ།
།​དངོས་པོ་དང་དངོས་པོ་མེད་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅོ་ལྔ་པའོ།།
།​།འདིར་སྨྲས་པ། གཞི་མེད་པ་ལ་འཁོར་བ་དང་མྱ་ངན་ལས་འདས་པ་དང་། བཅིངས་པ་དང་ཐར་པ་རྟག་ཏུ་མི་རུང་བས། འདུ་བྱེད་རྣམས་དང་། སེམས་ཅན་འཁོར་བ་དང་། མྱ་ངན་ལས་འདས་པ་དང་བཅིངས་པ་དང་ཐར་པར་འགྱུར་རོ། །​རིགས་པ་གང་གིས་འདུ་བྱེད་རྣམས་དང་སེམས་ཅན་འཁོར་བ་དང་མྱ་ངན་ལས་འདས་པ་དང་། བཅིངས་པ་དང་ཐར་པར་མི་འཐད་པར་བསྟན་པ་དེ་ཡང་ཉན་པར་འདོད་དོ།
།​འདིར་བཤད་པ། གལ་ཏེ་འདུ་བྱེད་འཁོར་ཞེ་ན།
།​དེ་དག་རྟག་ན་མི་འཁོར་ཏེ།
།​མི་རྟག་ན་ཡང་འཁོར་མི་འགྱུར།
།​སེམས་ཅན་ལ་ཡང་རིམ་འདི་མཚུངས། །​གལ་ཏེ་འདུ་བྱེད་རྣམས་འཁོར་བར་ཡོངས་སུ་རྟོག་ན།
དེ་དག་རྟག་པའམ་མི་རྟག་པ་བཞི་འཁོར་བར་འགྱུར་གྲང་ན།
གཉི་ག་ལྟར་ཡང་མི་འཐད་དོ།
།​རེ་ཞིག་རྟག་ན་ནི་མི་འཁོར་ཏེ།
ཅིའི་ཕྱིར་ཞེ་ན།ངེས་པར་གནས་པའི་ཕྱིར་དང་། ངོ་བོ་ཉིད་ཡོད་པའི་ཕྱིར་དང་། རྣམ་པར་མི་འགྱུར་བའི་ཕྱིར་རོ། །​མི་རྟག་ན་ཡང་འཁོར་ཏེ།
ཅིའི་ཕྱིར་ཞེ་ན། ངེས་པར་མི་གནས་པའི་ཕྱིར་དང་། ངོ་བོ་ཉིད་སྟོང་པའི་ཕྱིར་དང་རྣམ་པར་འགྱུར་བའི་ཕྱིར་རོ། །​ཇི་སྟེ་སེམས་ཅན་འཁོར་བར་སེམས་ན།
སེམས་ཅན་ཡང་རིམ་པ་འདི་མཚུངས་པར་ཤེས་པར་བྱའོ།
།​འདིར་སྨྲས་པ། སེམས་ཅན་ཕུང་པོ་དང་སྐྱེ་མཆེད་དང་། ཁམས་ལས་དེ་ཉིད་དང་གཞན་ཉིད་དང་རྟག་པ་དང་མི་རྟག་པ་ཉིད་དུ་བརྗོད་པར་བྱ་བ་མ་ཡིན་པ་འཁོར་རོ། །​འདིར་བཤད་པ། གལ་ཏེ་གང་ཟག་འཁོར་ཞེ་ན།
།​ཕུང་པོ་སྐྱེ་མཆེད་ཁམས་རྣམས་ལ།
།​དེ་ནི་རྣམ་པ་ལྔས་བཙལ་ན།
།​མེད་ན་གང་ཞིག་འཁོར་བར་འགྱུར།
།​གལ་ཏེ་གང་ཟག་འཁོར་བར་སེམས་ན་དེ་ནི་ཆེས་ཤིན་ཏུ་མི་འཐད་དོ།
།​ཅིའི་ཕྱིར་ཞེ་ན།
གང་གི་ཕྱིར་ཕུང་པོ་དང་སྐྱེ་མཆེད་དང་། ཁམས་རྣམས་ལ་དེ་དེ་དག་ཉིད་དམ། དེ་དག་ལས་གཞན་ནམ། དེ་ལ་དེ་དག་ཡོད་དམ། དེ་དག་ལ་དེ་ཡོད་དམ། དེ་དེ་དག་དང་ལྡན་ནམ་ཞེས་རྣམ་པ་ལྔས་བཙལ་ན་མེད་པའི་ཕྱིར་ཏེ།
དེ་མེད་ན་གང་ཞིག་འཁོར་བར་འགྱུར།
ཡང་གཞན་ཡང་། ཉེ་བར་ལེན་ནས་ཉེར་ལེན་པར། །​འཁོར་ན་སྲིད་པ་མེད་པར་འགྱུར།
།​སྲིད་མེད་ཉེ་བར་ལེན་མེད་ན།
།​དེ་གང་ཅི་ཞིག་འཁོར་བར་འགྱུར།
།​གལ་ཏེ་གང་ཟག་འཁོར་རོ་ཞེས་བརྟགས་ན་དེ་ཉེ་བར་ལེན་པ་དང་བཅས་པ་ཞིག་གམ། ཉེ་བར་ལེན་པ་མེད་པ་ཞིག་འཁོར་བར་འགྱུར་གྲང་ན།
གཉི་ག་ལྟར་ཡང་མི་འཐད་དོ།
།​དེ་ལ་རེ་ཞིག་ཉེ་བར་ལེན་པ་དང་བཅས་པ་ནི་འཁོར་བར་མི་འཐད་དེ།
ཅིའི་ཕྱིར་ཞེ་ན། ཉེ་བར་ལེན་པ་ནས་ཉེ་བར་ལེན་པ་གཞན་དུ་འཁོར་བ་ན་དེའི་བར་སྐབས་ན་སྲིད་པ་མེད་པར་འགྱུར་བའི་ཕྱིར་རོ། །​ཉེ་བར་ལེན་པ་མེད་པ་ཡང་མི་འཁོར་ཏེ།
ཅིའི་ཕྱིར་ཞེ་ན། སྲིད་པ་དང་ཉེ་བར་ལེན་པ་མེད་པའི་ཕྱིར་ཏེ།
དེ་མེད་ན་དེ་གང་ཞིག་ཡིན་ཞིང་ཅི་ཞིག་འཁོར་བར་འགྱུར།
འདིར་སྨྲས་པ། གཞི་མེད་པར་མྱ་ངན་ལས་འདའ་བ་མི་འཐོབ་པས། འདུ་བྱེད་རྣམས་དང་སེམས་ཅན་མྱ་ངན་ལས་འདའ་བར་འགྱུར་རོ། །​འདིར་བཤད་པ། འདུ་བྱེད་མྱ་ངན་འདའ་བར་ནི། །​ཇི་ལྟ་བུར་ཡང་མི་འཐད་དོ།
།​སེམས་ཅན་མྱ་ངན་འདའ་བར་ཡང་། །​ཇི་ལྟ་བུར་ཡང་འཐད་མི་འགྱུར།
།​ཁྱོད་ཀྱི་འདུ་བྱེད་རྣམས་དང་། སེམས་ཅན་མྱ་ངན་ལས་འདའ་བར་འགྱུར་རོ་ཞེས་གང་སྨྲས་པ་དེ་ལ་ཡང་ཁོ་བོས་སྔར་འདུ་བྱེད་རྣམས་དང་། སེམས་ཅན་ངོ་བོ་ཉིད་མེད་པའི་ཕྱིར་རྣམ་པ་ཐམས་ཅད་ཀྱིས་འཁོར་བར་མི་འཐད་དོ།
།​ཞེས་བསྟན་ཟིན་པས་འཁོར་བར་མི་འཐད་པའི་ཕྱིར་འདུ་བྱེད་རྣམས་དང་སེམས་ཅན་རྣམ་པ་གཞན་གང་གིས་མྱ་ངན་ལས་འདའ་བ་འཐད་པར་འགྱུར།
འདིར་སྨྲས་པ། གཞི་མེད་པར་འཆིང་བ་དང་ཐར་པ་དག་བསམ་དུ་མི་རུང་བས་འདུ་བྱེད་རྣམས་དང་སེམས་ཅན་འཆིང་བ་དང་། ཐར་པ་གཉི་གར་འགྱུར་རོ། །​འདིར་བཤད་པ། སྐྱེ་འཇིག་ཆོས་ཅན་འདུ་བྱེད་རྣམས། །​མི་འཆིང་གྲོལ་བར་མི་འགྱུར་ཏེ
།​སྔ་མ་བཞིན་དུ་སེམས་ཅན་ཡང་། །​མི་འཆིང་གྲོལ་བར་མི་འགྱུར་རོ། །​ཁྱོད་ཀྱིས་འདུ་བྱེད་རྣམས་དང་སེམས་ཅན་འཆིང་བ་དང་ཐར་པ་གཉི་གར་འགྱུར་རོ་ཞེས་གང་སྨྲས་པ་དེ་ལ།
རེ་ཞིག་འདུ་བྱེད་རྣམས་ནི་འཆིང་བ་དང་ཐར་པར་མི་འཐད་དེ།
ཅིའི་ཕྱིར་ཞེ་ན། སྐྱེ་བ་དང་འཇིག་པའི་ཆོས་ཅན་ཡིན་པའི་ཕྱིར་རོ། །​སེམས་ཅན་ཡང་འཆིང་བ་དང་ཐར་པར་མི་འཐད་དེ།
ཅིའི་ཕྱིར་ཞེ་ན། སྔ་མ་བཞིན་དུ་ཕུང་པོ་དང་སྐྱེ་མཆེད་དང་ཁམས་རྣམས་ལ་རྣམ་པ་ལྔས་བཙལ་ན་མེད་པའི་ཕྱིར་རོ། །​འདིར་སྨྲས་པ། སེམས་ཅན་ཉེ་བར་ལེན་པ་དང་བཅས་པ་དང་། ཉེ་བར་ལེན་པ་མེད་པ་དེ་ཉིད་དང་གཞན་ཉིད་དུ་བརྗོད་པར་བྱ་བ་མ་ཡིན་པ་འཆིང་བར་འགྱུར་རོ། །​འདིར་བཤད་པ། གལ་ཏེ་ཉེ་བར་ལེན་འཆིང་ན།
།​ཉེ་བར་ལེན་བཅས་འཆིང་མི་འགྱུར།
།​ཉེ་བར་ལེན་མེད་མི་འཆིང་སྟེ།
།​གནས་སྐབས་གང་ཞིག་འཆིང་བར་འགྱུར།
།​གལ་ཏེ་ཉེ་བར་ལེན་པ་འཆིང་བ་ཡིན་པར་སེམས་ན།
དེ་ལྟ་ན་ཉེ་བར་ལེན་པ་དང་བཅས་པ་ནི་འཆིང་བར་མི་འགྱུར་ཏེ།
ཅིའི་ཕྱིར་ཞེ་ན། ཉེ་བར་ལེན་པ་གཉིས་སུ་ཐལ་བར་འགྱུར་བའི་ཕྱིར་རོ། །​ཉེ་བར་ལེན་པ་མེད་པ་ཡང་འཆིང་བར་མི་འགྱུར་ཏེ།
ཅིའི་ཕྱིར་ཞེ་ན། ཉེ་བར་ལེན་པ་མེད་ཅིང་སྲིད་པ་མེད་པ་ལ་གང་གིས་ཀྱང་འཆིང་བར་མི་འགྱུར་བའི་ཕྱིར་རོ། །​དེའི་ཕྱིར་འོ་ན་ད་གནས་སྐབས་གསུམ་པ་གང་ཞིག་འཆིང་བར་འགྱུར་བར་རྟོག
།​ཡང་གཞན་ཡང་། གལ་ཏེ་བཅིངས་པའི་སྔ་རོལ་ན།
།​འཆིང་བ་ཡོད་ན་འཆིང་ལ་རག
།​དེ་ཡང་མེད་དེ་ལྷག་མ་ནི། །​སོང་དང་མ་སོང་བགོམ་པས་བསྟན།
།​གལ་ཏེ་བཅིངས་པའི་དངོས་པོའི་སྔ་རོལ་ན་འཆིང་བ་ཡོད་ན་ནི་དེས་དེ་འཆིང་ལ་རག་ན་གང་གི་ཕྱིར་ཡོངས་སུ་བརྟགས་ན།
འཆིང་བ་དེ་ཡང་སྔ་རོལ་ན་མེད་པ་དེའི་ཕྱིར་ཉེ་བར་ལེན་པ་འཆིང་བ་མི་འཐད་དོ།
།​ལྷག་མ་ནི་སོང་བ་དང་མ་སོང་བ་དང་བགོམ་པས་བསྟན་ཏེ།
ཇི་ལྟར་སོང་བ་དང་མ་སོང་བ་དང་བགོམ་པ་དག་ལ་འགྲོ་བ་དང་འགྲོ་བའི་རྩོམ་པ་མེད་པ་ལ་སོགས་པ་བཞིན་དུ། བཅིངས་པ་དང་། མ་བཅིངས་པ་དང་། འཆིང་བཞིན་པ་དག་ལ་ཡང་འཆིང་བ་དང་འཆིང་བའི་རྩོམ་པ་མེད་པ་ལ་སོགས་པའོ།
།​འདིར་སྨྲས་པ། ཐར་པ་ནི་ཡོད་དོ།
།​འདིར་བཤད་པ། རེ་ཞིག་བཅིངས་པ་མི་གྲོལ་ཏེ།
།​མ་བཅིངས་པ་ཡང་གྲོལ་མི་འགྱུར།
།​རེ་ཞིག་བཅིངས་པ་ནི་མི་གྲོལ་ཏེ།
ཅིའི་ཕྱིར་ཞེ་ན། བཅིངས་པའི་ཕྱིར་རོ། །​མ་བཅིངས་པ་ཡང་གྲོལ་བར་མི་འགྱུར་ཏེ།
ཅིའི་ཕྱིར་ཞེ་ན། འཆིང་བ་མེད་པའི་ཕྱིར་རོ། །​དེ་ལ་འདི་སྙམ་དུ་གལ་ཏེ་བཅིངས་པ་གྲོལ་བར་འགྱུར་ན།
དེས་སྐྱོན་ཅིར་འགྱུར་སྙམ་དུ་སེམས་ན།
དེ་ལ་བཤད་པར་བྱ་སྟེ།
བཅིངས་པ་གྲོལ་བཞིན་ཡིན་གྱུར་ན།
།​བཅིངས་དང་གྲོལ་བ་དུས་གཅིག་འགྱུར།
།​བཅིངས་པ་གྲོལ་བཞིན་ཡིན་པར་གྱུར་ན།
།​བཅིངས་པ་དང་གྲོལ་བ་དུས་གཅིག་ཏུ་འགྱུར་བས་དེ་ནི་མི་འདོད་དེ།
བཅིངས་པ་དང་གྲོལ་བ་གཉིས་སུ་མི་མཐུན་པའི་ཕྱིར་མར་མེ་དང་མུན་པ་བཞིན་ནོ།
།​འདིར་སྨྲས་པ། ཐར་པ་ནི་ཡོད་དེ་
འཁོར་བས་འཇིགས་པ་རྣམས་ལ་ནམ་ཞིག་ན་བདག་ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་ཞིག་གུ། ནམ་ཞིག་ན་ཡོངས་སུ་མྱ་ངན་ལས་འདས་པར་བདག་གིར་འགྱུར་ཞིག་གུ་སྙམ་དུ་སེམས་པ་ཡོད་པའི་ཕྱིར་རོ། །​འདིར་བཤད་པ། བདག་ནི་ལེན་མེད་མྱ་ངན་འདས།
།​མྱང་འདས་བདག་གིར་གྱུར་ཅིག་ཅེས། །​གང་དག་འཛིན་པ་དེ་དག་གི །​ཉེར་ལེན་ལེགས་པར་ཟིན་མ་ཡིན།
།​གང་དག་ནམ་ཞིག་ན་བདག་ཉེ་བར་ལེན་པ་མེད་པར་ཡོངས་སུ་མྱ་ངན་ལས་འདའ་བར་འགྱུར་ཞིག་གུ། ནམ་ཞིག་ན་ཡོངས་སུ་མྱ་ངན་ལས་འདས་པ་བདག་གིར་འགྱུར་ཞིག་གུ་སྙམ་དུ་འཛིན་པ་དེ་དག་གི་བདག་དང་བདག་གིར་འཛིན་པའི་ཉེ་བར་ལེན་པ་དེ་ནི་ལེགས་པར་ཟིན་པ་མ་ཡིན་པར་ཤེས་པར་བྱའོ།
།​འདིར་སྨྲས་པ། རེ་ཞིག་འཁོར་བ་དང་མྱ་ངན་ལས་འདས་པ་དག་ནི་ཡོད་དོ།
།​དེ་དག་ཀྱང་འགའ་ཞིག་ཁོ་ནའི་ཡིན་གྱི་ཅི་ཡང་མེད་པའི་མ་ཡིན་པས་དེ་འཁོར་བ་པོ་དང་མྱ་ངན་ལས་འདའ་བ་པོ་ཡང་ཡོད་དོ།
།​འདིར་བཤད་པ། གང་ལ་མྱ་ངན་འདའ་བསྐྱེད་མེད།
།​འཁོར་བ་བསལ་བའང་ཡོད་མིན་པ། །​དེ་ལ་འཁོར་བ་ཅི་ཞིག་ཡིན།
།​མྱ་ངན་འདས་པའང་ཇི་ཞིག་བརྟག
།​གང་ལ་དོན་དམ་པ་མྱ་ངན་ལས་འདས་པ་བསྐྱེད་དུ་མེད་ཅིང་འཁོར་བ་བསལ་བ་ཡང་ཡོད་པ་མ་ཡིན་པ་དེ་ལ་འཁོར་བ་ཇི་ཞིག་ཡིན་པར་བརྟག་ཅིང་མྱ་ངན་ལས་འདས་པ་ཡང་ཇི་ཞིག་ཡིན་ཞེས་བརྟག་པར་བྱ།
དེ་དག་མེད་ན་འཁོར་བ་པོ་དང་། མྱ་ངན་ལས་འདའ་བ་པོ་ཡང་ཡོད་པ་མ་ཡིན་ཏེ།
ནམ་མཁའ་བཞིན་ནོ།
།​བཅིངས་པ་དང་ཐར་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་དྲུག་པའོ།།
།​།འདིར་སྨྲས་པ། དངོས་པོ་ཐམས་ཅད་ནི་སྟོན་པ་ཡིན་ཏེ།
ལས་དང་འབྲས་བུ་རྣམ་པར་གཞག་པའི་ཕྱིར་རོ། །​ལས་གང་ཞེ་ན།
བདག་ཉིད་ལེགས་པར་སྡོམ་པ་དང་། །​གཞན་ལ་ཕན་འདོགས་བྱམས་སེམས་གང་། །​དེ་ཆོས་དེ་ནི་འདི་གཞན་དུ། །​འབྲས་བུ་དག་གི་ས་བོན་ཡིན།
།​བདག་ཉིད་ལེགས་པར་སྡོམ་པ་ནི། །​བདག་ཉིད་ངེས་པར་འཛིན་པ་ཡིན་པར་བསྟན་ཏོ།
།​གཞན་ལ་ཕན་འདོགས་པ་ནི་གཞན་དག་ལ་ཕན་འདོགས་པར་བྱེད་པ་ཞེས་བྱ་བའི་ཐ་ཚིག་གོ།
།​བྱམས་པ་ནི་བྱམས་པ་དང་ལྡན་པ་སྟེ།
སེམས་ཅན་རྣམས་ལ་ཕན་པར་འདོད་པ་ཞེས་བྱ་བའི་ཐ་ཚིག་གོ།
།​དེ་དག་གི་སེམས་གང་ཡིན་པ་དེ་ནི་ཆོས་ཡིན་པར་ངེས་པར་གཟུང་བར་བསྟན་ཏོ།
།​དེ་ནི་འཇིག་རྟེན་འདི་དང་གཞན་དག་ཏུ་འབྲས་བུ་དག་གི་ས་བོན་ཡིན་པར་བསྟན་ཏོ།
།​དེ་ཡང་གང་ཞེ་ན།
སྨྲས་པ། དྲང་སྲོང་མཆོག་གིས་ལས་རྣམས་ནི། །​སེམས་པ་དང་ནི་བསམ་པར་གསུངས།
།​ལས་དེ་དག་གི་བྱེ་བྲག་ནི། །​རྣམ་པ་དུ་མར་ཡོངས་སུ་བསྒྲགས། །​ལས་དེ་དག་གི་བྱེ་བྲག་རྒྱས་པར་ནི་ཆོས་མངོན་པ་ལས་གསུངས་པས་འཕྲོས་པ་གསལ་བའི་ཕྱིར་འདིར་མ་བརྗོད་དོ།
།​དེ་ལ་ལས་གང་སེམས་པ་ཞེས། །​གསུངས་པ་དེ་ནི་ཡིད་ཀྱིར་འདོད།
།​བསམ་པ་ཞེས་ནི་གང་གསུངས་པ། །​དེ་ནི་ལུས་དང་ངག་གི་ཡིན།
།​དེ་དག་རྣམ་པར་བཤད་པ་ནི་འདི་ཡིན་ཏེ།
དེ་ཡང་མདོར་བསྡུས་ན་མཚན་ཉིད་ཇི་ལྟ་བུ་ཞེ་ན།
སྨྲས་པ། ངག་དང་བསྐྱོད་དང་མི་སྤོང་པའི། །​རྣམ་རིག་བྱེད་མིན་ཞེས་བྱ་གང་། །​སྤོང་པའི་རྣམ་རིག་བྱེད་མིན་པ། །​གཞན་དག་ཀྱང་ནི་དེ་བཞིན་འདོད།
།​ལོངས་སྤྱོད་ལས་བྱུང་བསོད་ནམས་དང་། །​བསོད་ནམས་མ་ཡིན་ཚུལ་དེ་བཞིན། །​སེམས་པ་དང་ནི་ཆོས་དེ་བདུན། །​ལས་སུ་མངོན་པར་འདོད་པ་ཡིན།
།​ངག་ཅེས་བྱ་བ་ནི་ངག་གི་ལས་རྣམ་པ་བཞིའོ།
།​བསྐྱོད་པ་ཞེས་བྱ་བ་ནི་ལུས་ཀྱི་གཡོ་བ་རྣམ་པ་གསུམ་མོ། །​མི་སྤོང་བའི་རྣམ་པར་རིག་བྱེད་མ་ཡིན་པ་ཞེས་བྱ་བ་གང་ཡིན་པ་དེ་ནི། མི་དགེ་བ་ཡང་དག་པར་བླངས་པ་ཚུན་ཆད་ནས་མི་སྤོང་པ་གཞན་ཉེ་བར་སྐྱེས་པ་ལུས་དང་ངག་གི་གང་ཡིན་པའོ།
།​རྣམ་པར་རིག་བྱེད་མ་ཡིན་པ་ཞེས་བྱ་བ་ནི་བསྐྱོད་པ་མེད་པ་ཞེས་བྱ་བའི་ཐ་ཚིག་གོ།
།​སྤོང་བ་རྣམ་པར་རིག་བྱེད་མ་ཡིན་པ་གཞན་དག་ཀྱང་དེ་བཞིན་དུ་འདོད་དོ།
།​ཞེས་བྱ་བ་ནི་དགེ་བ་ཡང་དག་པར་བླངས་པ་ཚུན་ཆད་ནས།
སྤོང་བ་གཞན་ཉེ་བར་སྐྱེས་པ་ལུས་དང་ངག་གི་གང་ཡིན་པ་སྟེ།
མི་སྤོང་བ་དང་འདྲ་བར་བསྟན་ཏོ།
།​ལོངས་སྤྱད་པ་ལས་བྱུང་བའི་བསོད་ནམས་ཞེས་བྱ་བ་ནི། ཡོངས་སུ་ལོངས་སྤྱོད་པའི་རྒྱུ་ལས་བྱུང་བ་ཞེས་བྱ་བའི་ཐ་ཚིག་གོ།
།​བསོད་ནམས་མ་ཡིན་ཚུལ་དེ་བཞིན། །​ཞེས་བྱ་བ་ནི་ཡོངས་སུ་ལོངས་སྤྱད་པའི་རྒྱུ་ལས་བྱུང་བ་ཞེས་བྱ་བའི་ཐ་ཚིག་གོ།
།​སེམས་པ་ཞེས་བྱ་བ་ནི་མངོན་པར་འདུ་བྱེད་པ་ཞེས་བྱ་བའི་ཐ་ཚིག་གོ།
།​ཆོས་དེ་བདུན་ལས་སུ་མངོན་པར་འདོད་པ་ཡིན་ནོ།
།​ཞེས་བྱ་བ་ནི་མདོར་བསྡུ་ན་ཆོས་བདུན་པོ་དེ་དག་ནི་ལས་མངོན་པར་བྱེད་པ་ཡིན་པར་བསྟན་ཏེ།
ལས་སུ་མངོན་པར་བྱེད་པ་ནི་དེ་དག་གི་ལས་ཡིན་པར་མངོན་པ་དང་། གསལ་བ་དང་། གཟུང་བ་དང་མཚོན་པར་བྱེད་པ་ཡིན་ནོ།
།​དེ་ལྟར་གང་གི་ཕྱིར་ལས་དེ་ལྟ་བུ་དག་གི་འབྲས་བུ་འདི་དང་གཞན་དུ་འབྱུང་བར་བསྟན་པ་དེའི་ཕྱིར་ལས་དང་འབྲས་བུ་རྣམ་པར་བཞག་པས་དངོས་པོ་ཐམས་ཅད་སྟོང་པ་མ་ཡིན་ནོ།
།​འདིར་བཤད་པ། གལ་ཏེ་སྨིན་པའི་དུས་བར་དུ། །​གནས་ན་ལས་དེ་རྟག་པར་འགྱུར།
།​གལ་ཏེ་འགག་ན་འགག་གྱུར་པས། །​ཇི་ལྟར་འབྲས་བུ་སྐྱེད་པར་འགྱུར།
།​འདི་ལ་ལས་གནས་པའམ་འགག་པ་ཞིག་འབྲས་བུ་སྐྱེད་པར་གྱུར་གྲང་ན།
གཉི་ག་ལྟར་ཡང་མི་འཐད་དོ།
།​ཅིའི་ཕྱིར་ཞེ་ན།
རེ་ཞིག་གལ་ཏེ་ལས་སྨིན་པའི་དུས་ཀྱི་བར་དུ་གནས་ན།
དེ་ལྟར་ན་རྟག་པར་གྱུར་པས་དེ་ནི་མི་འདོད་དོ།
།​གལ་ཏེ་འགག་པར་སེམས་ན།
འགག་པར་གྱུར་པ་ནི་མེད་པ་ཡིན་པས་ཇི་ལྟར་འབྲས་བུ་སྐྱེད་པར་འགྱུར།
འདིར་སྨྲས་པ། མྱུ་གུ་ལ་སོགས་རྒྱུན་གང་ནི། །​ས་བོན་ལས་ནི་མངོན་པར་བྱུང་།
།​དེ་ལས་འབྲས་བུ་ས་བོན་ནི། །​མེད་ན་དེ་ཡང་འབྱུང་མི་འགྱུར།
།​གང་ཕྱིར་ས་བོན་ལས་རྒྱུན་དང་། །​རྒྱུན་ལས་འབྲས་བུ་འབྱུང་འགྱུར་ཞིང་།
།​ས་བོན་འབྲས་བུའི་སྔོན་འགྲོ་བ། །​དེ་ཕྱིར་ཆད་མིན་རྟག་པ་མིན།
།​འདི་ལ་ས་བོན་ནི་མྱུ་གུའི་རྒྱུན་བསྐྱེད་ནས་འགག་གོ།
།​མྱུ་གུ་ལ་སོགས་པའི་རྒྱུན་གང་ཡིན་པ་དེ་ནི་ས་བོན་ལས་མངོན་པར་འབྱུང་ཞིང་རྒྱུ་དེ་ལས་འབྲས་བུ་མངོན་པར་འབྱུང་ངོ།
།​ས་བོན་མེད་ན་
མྱུ་གུ་ལ་སོགས་པའི་རྒྱུན་དེ་མངོན་པར་འབྱུང་བར་མི་འགྱུར་རོ། །​གང་གི་ཕྱིར་ས་བོན་ལས་རྒྱུན་མངོན་པར་འབྱུང་ལ་
རྒྱུན་ལས་འབྲས་བུ་མངོན་པར་འབྱུང་བར་འགྱུར་ཞིང་ས་བོན་འབྲས་བུའི་སྔོན་དུ་འགྲོ་བ་དེའི་ཕྱིར་ཆད་པ་དང་རྟག་པ་མ་ཡིན་ཏེ
གང་གི་ཕྱིར་ས་བོན་རྣམ་པ་ཐམས་ཅད་དུ་ཆད་ནས་རྒྱུན་བྱུང་བ་མ་ཡིན་གྱི། རྒྱུན་གྱིས་རྗེས་སུ་འཇུག་པ་དེའི་ཕྱིར་ཆད་པ་མ་ཡིན་ལ།
གང་གི་ཕྱིར་ས་བོན་འགག་ཅིང་ངེས་པར་མི་གནས་པ་དེའི་ཕྱིར་རྟག་པ་ཡང་མ་ཡིན་ནོ།
།​དེ་ཇི་ལྟ་བ་དེ་བཞིན་དུ། སེམས་ཀྱི་རྒྱུན་ནི་གང་ཡིན་པ། །​སེམས་པ་ལས་ནི་མངོན་པར་འབྱུང་།
།​དེ་ལས་འབྲས་བུ་སེམས་པ་ནི། །​མེད་ན་དེ་ཡང་འབྱུང་མི་འགྱུར།
།​གང་ཕྱིར་སེམས་པ་ལས་རྒྱུན་དང་། །​རྒྱུན་ལས་འབྲས་བུ་འབྱུང་འགྱུར་ཞིང་།
།​ལས་ནི་འབྲས་བུ་སྔོན་འགྲོ་བ། །​དེ་ཕྱིར་ཆད་མིན་རྟག་མ་ཡིན།
།​སེམས་ཀྱི་རྒྱུན་གང་ཡིན་པ་དེ་ནི་སེམས་པ་ལས་སུ་བརྗོད་པ་གང་ཡིན་པ་འགག་བཞིན་པ་དེ་ལས་མངོན་པར་འབྱུང་ཞིང་རྒྱུན་དེ་ལས་འབྲས་བུ་མངོན་པར་འབྱུང་ངོ།
།​སེམས་པ་མེད་ན་
སེམས་ཀྱི་རྒྱུན་དེ་ཡང་མངོན་པར་འབྱུང་བར་མི་འགྱུར་རོ། །​གང་གི་ཕྱིར་སེམས་པ་ལས་སུ་བརྗོད་པ་ལས་སེམས་ཀྱི་རྒྱུན་མངོན་པར་འབྱུང་ལ
སེམས་ཀྱི་རྒྱུན་ལས་འབྲས་བུ་མངོན་པར་འབྱུང་བར་འགྱུར་ཞིང་ལས་དང་འབྲས་བུའི་སྔོན་དུ་འགྲོ་བ་དེའི་ཕྱིར་ཆད་པ་དང་རྟག་པ་མ་ཡིན་ཏེ།
གང་གི་ཕྱིར་སེམས་པ་འགག་བཞིན་པ་ལས་སེམས་ཀྱི་རྒྱུན་འབྱུང་གི་སེམས་པ་རྣམ་པ་ཐམས་ཅད་དུ་འགག་པར་མི་འགྱུར་བ་དེའི་ཕྱིར་ཆད་པ་མ་ཡིན་ལ།
གང་གི་ཕྱིར་སེམས་པ་འགག་ཅིང་ངེས་པར་མི་གནས་པ་དེའི་ཕྱིར་རྟག་པ་ཡང་མ་ཡིན་ནོ།
།​དེའི་ཕྱིར་དེ་ལྟར་རྒྱུན་གྱིས་འབྲས་བུ་འགྲུབ་པས་ན་འཁོར་བ་ཡང་འཐད་ལ་
རྟག་པ་དང་ཆད་པའི་སྐྱོན་དུ་ཡང་ཐལ་བར་མི་འགྱུར་རོ། །​ཆོས་དེ་སྒྲུབ་པའི་ཐབས་རྣམས་ནི་གང་ཡིན།
འབྲས་བུ་ནི་གང་ཡིན་ཞེ་ན།
སྨྲས་པ། ཆོས་བསྒྲུབ་པ་ཡི་ཐབས་རྣམས་ནི། །​དཀར་པོའི་ལས་ཀྱི་ལམ་བཅུ་སྟེ།
།​ཆོས་ཀྱི་འབྲས་བུ་འདི་གཞན་དུ། །​འདོད་པའི་ཡོན་ཏན་རྣམ་ལྔའོ།
།​འདི་ལ་བཅོམ་ལྡན་འདས་ཀྱིས་ཆོས་བསྒྲུབ་པའི་ཐབས་ནི་དགེ་བ་བཅུའི་ལས་ཀྱི་ལམ་རྣམས་ཡིན་པར་བསྟན་ལ།
དེའི་འབྲས་བུ་ཡང་འདི་དང་གཞན་དུ་འདོད་པའི་ཡོན་ཏན་ལྔ་པོ་དག་ཡིན་པར་བསྟན་ཏེ།
ཚིགས་སུ་བཅད་པ་དེ་ནི་དེ་ཙམ་ཉིད་ཀྱིས་རྣམ་པར་བཤད་པས་ཆོག་སྟེ།
འཕྲོས་པར་ཐལ་ན་
མི་རུང་བའི་ཕྱིར་རོ། །​དེ་ལྟར་གང་གི་ཕྱིར་ཆོས་བསྒྲུབ་པའི་ཐབས་དང་ཆོས་ཀྱི་འབྲས་བུ་བསྟན་པ་དེའི་ཕྱིར་ལས་དང་འབྲས་བུར་འབྲེལ་བ་ཡང་ཡོད་ལ་
རྟག་པ་དང་ཆད་པར་ཡང་ཐལ་བར་མི་འགྱུར་རོ། །​གཞན་དག་གིས་སྨྲས་པ། གལ་ཏེ་བརྟག་པ་དེར་གྱུར་ན
།​ཉེས་པ་ཆེན་པོ་མང་པོར་འགྱུར།
།​དེ་ལྟ་བས་ན་བརྟག་པ་དེ།
།​འདིར་ནི་འཐད་པ་མ་ཡིན་ནོ།
།​གལ་ཏེ་ཁྱོད་ཀྱི་ལས་དང་འབྲས་བུར་འབྲེལ་བ་བསྒྲུབ་པ་དཔེར་ན་ས་བོན་དང་མྱུ་གུའི་རྒྱུན་འབྲེལ་བ་བསྟན་པའི་བརྟག་པ་དེ་ལྟར་གྱུར་ན།
དེ་ལ་ཉེས་པའི་སྐྱོན་ཆེན་པོ་མང་དུ་འབྱུང་བར་འགྱུར་བས། བརྟག་པ་དེ་འདིར་འཐད་པ་མ་ཡིན་ནོ།
།​གཏན་ཚིགས་དེས་འདིར་ལས་དང་འབྲས་བུར་འབྲེལ་པ་དག་མི་འཐད་དེ།
འཕྲོས་པ་སྤངས་པའི་ཕྱིར་རྒྱས་པར་མི་བརྗོད་དོ།
།​འོ་ན་ཇི་ལྟ་བུར་འཐད་ཅེ་ན།
སྨྲས་པ། སངས་རྒྱས་རྣམས་དང་རང་རྒྱལ་དང་། །​ཉན་ཐོས་རྣམས་ཀྱིས་གང་གསུངས་པ། །​བརྟག་པ་གང་ཞིག་འདིར་འཐད་པ། །​དེ་ནི་རབ་ཏུ་བརྗོད་པར་བྱ།
།​དེ་ཡང་གང་ཞེ་ན་སྨྲས་པ། ཇི་ལྟར་བུ་ལོན་དཔང་རྒྱ་ལྟར། །​དེ་ལྟར་ལས་དང་ཆུད་མི་ཟ།
།​བུ་ལོན་ཇི་ལྟ་བ་དེ་ལྟར་ནི་ལས་བལྟ་བར་བྱ་ལ།
དཔང་རྒྱ་ཇི་ལྟ་བ་དེ་ལྟར་ནི་ཆུད་མི་ཟ་བ་བལྟ་བར་བྱ་སྟེ།
དཔེར་ན་བུ་ལོན་གྱི་ནོར་དེ་སྤྱད་ཀྱང་དཔང་རྒྱ་ཡོད་པས་ནོར་བདག་གི་ནོར་ཆུད་མི་ཟ་ཞིང་
ནོར་གྱི་ཕུང་པོ་སྐྱེག་དང་བཅས་པར་འོང་བ་དེ་བཞིན་དུ། ལས་སྐད་ཅིག་མ་འགགས་སུ་ཟིན་ཀྱང་དེའི་རྒྱུ་ལས་བྱུང་བ་ཆུད་མི་ཟ་བ་ཞེས་བྱ་བའི་ཆོས་ཡོད་པས་བྱེད་པ་པོའི་ལས་ཀྱི་འབྲས་བུ་ཆུད་མི་ཟ་ཞིང་
འབྲས་བུ་ཁྱད་པར་དང་བཅས་པ་འོང་བར་འགྱུར་རོ། །​ཇི་ལྟར་ནོར་བདག་གིས་ནོར་ཕྱིར་ཞུགས་ན་
བུ་ལོན་གྱི་དཔང་རྒྱ་རོར་འགྱུར་བ་དེ་ལྟར་བྱེད་པ་པོས་འབྲས་བུ་མྱོང་ན་
ཆུད་མི་ཟ་བ་ཡང་དེ་བཞིན་དུ་འགྱུར་རོ། །​དེ་ནི་ཁམས་ལས་རྣམ་པ་བཞི། །​ཆུད་མི་ཟ་བ་དེ་ནི་འདོད་པ་དང་གཟུགས་དང་གཟུགས་མེད་པར་རྟོགས་པ་དང་ཟག་པ་མེད་པའི་ཁམས་ཀྱི་བྱེ་བྲག་ལས་རྣམ་པ་བཞིར་འགྱུར་རོ། །​དེ་ཡང་རང་བཞིན་ལུང་མ་བསྟན།
།​ཆུད་མི་ཟ་བ་དེ་ཡང་རང་བཞིན་གྱིས་དགེ་བ་དང་མི་དགེ་བ་ཉིད་དུ་བརྡ་མི་སྤྲོད་པའི་ཕྱིར་ལུང་དུ་མ་བསྟན་པ་ཡིན་ཏེ།
སྐྱོན་དེ་དག་ཡོངས་སུ་སྤངས་པའི་ཕྱིར། རང་བཞིན་ལུང་དུ་མ་བསྟན་པར་རྣམ་པར་བཞག་གོ།
།​དེ་དག་ཀྱང་ཆོས་མངོན་པ་ལས་ཤེས་པར་བྱ་བ་ཡིན་པས་འཕྲོས་པ་ཡོངས་སུ་སྤང་པའི་ཕྱིར་མི་བརྗོད་དོ།
།​སྤོང་བས་སྤང་བ་མ་ཡིན་ཏེ།
།​བསྒོམ་པས་སྤང་བ་ཉིད་ཀྱང་ཡིན།
།​ཆུད་མི་ཟ་བ་དེ་ནི་སྡུག་བསྔལ་ལ་སོགས་པ་མཐོང་བས་སྤང་བར་བྱ་བ་སྤོང་བས་སྤང་བ་མ་ཡིན་ཏེ།
འབྲས་བུ་འཕོ་བ་ན་བསྒོམ་པའི་ལམ་གྱིས་སྤང་བ་དང་། འབྲས་བུ་སྐྱེད་པས་ཀྱང་སྤང་བ་ཉིད་ཡིན་ནོ།
།​དེ་ཕྱིར་ཆུད་མི་ཟ་བ་ཡིས། །​ལས་ཀྱི་འབྲས་བུ་སྐྱེད་པར་འགྱུར།
།​དེ་ལྟར་གང་གི་ཕྱིར་དེ་ལྟར་སྡུག་བསྔལ་ལ་སོགས་པ་མཐོང་བས་སྤང་བར་བྱ་བ་སྤོང་བས་སྤང་བ་མ་ཡིན་པ་དེའི་ཕྱིར་སྡུག་བསྔལ་ལ་སོགས་པ་མཐོང་བས་སྤང་བར་བྱ་བའི་ལས་མི་དགེ་བ་བཞིན་དུ། ལས་སྤངས་སུ་ཟིན་ཀྱང་ཆུད་མི་ཟ་བས་ལས་རྣམས་ཀྱི་འབྲས་བུ་སྐྱེད་པར་འགྱུར་རོ། །​གལ་ཏེ་སྤོང་བས་སྤང་བ་དང་། །​ལས་འཕོ་བ་དང་མཐུན་གྱུར་ན
།​དེ་ལ་ལས་འཇིག་ལ་སོགས་པའི། །​སྐྱོན་རྣམས་སུ་ནི་ཐལ་བར་འགྱུར།
།​དེ་ལ་གལ་ཏེ་ཆུད་མི་ཟ་བ་དེ་སྡུག་བསྔལ་ལ་སོགས་པ་མཐོང་བས་སྤང་བར་བྱ་བ་སྤོང་བས་སྤང་བ་དང་ལས་འགག་ཅིང་འཕོ་བ་དང་། རིགས་མཐུན་པ་ཡིན་པར་འགྱུར་ན
དེ་ལ་ལས་ཀྱི་འབྲས་བུ་མེད་པས་ལས་འཇིག་པ་ལ་སོགས་པའི་སྐྱོན་རྣམས་སུ་ཐལ་བར་འགྱུར་བས་དེ་ནི་མི་འདོད་དོ།
།​དེ་དག་ཀྱང་རྒྱས་པར་ཆོས་མངོན་པ་ལས་རྣམ་པར་བཤད་པས་འདིར་མི་བརྗོད་དོ།
།​ཡང་གཞན་ཡང་། ཁམས་མཚུངས་ལ
ས་ནི་ཆ་མཚུངས་དང་། །​ཆ་མི་མཚུངས་པ་ཐམས་ཅད་ཀྱི། །​དེ་ནི་ཉིང་མཚམས་སྦྱོར་བའི་ཚེ། །​གཅིག་པུ་ཁོ་ན་སྐྱེ་བར་འགྱུར།
།​འདོད་པ་དང་གཟུགས་དང་གཟུགས་མེད་པ་དང་ཟག་པ་མེད་པའི་ཁམས་དག་ལས་ཁམས་མཚུངས་པའི་ལས་དགེ་བའམ་མི་དགེ་བའམ་ལུང་དུ་མ་བསྟན་པའམ། ཟག་པ་མེད་པ་ཆ་མཚུངས་པ་དང་མི་མཚུངས་པ་ཐམས་ཅད་ཀྱི་ཆུད་མི་ཟ་བ་ཚེ་འདི་ལ་ལས་རེ་རེ་ལས་སྐྱེ་བ་དེ་ནི་ཉིང་མཚམས་སྦྱོར་བའི་ཚེ་ན།
གཅིག་པུ་ཁོ་ན་སྐྱེ་བར་འགྱུར་རོ། །​ཚེ་འདི་ལ་ནི་ལས་དང་ལས། །​རྣམ་པ་གཉིས་པོ་ཐམས་ཅད་ཀྱི། །​དེ་ནི་ཐ་དད་སྐྱེ་འགྱུར་ཞིང་
།​རྣམ་པར་སྨིན་ཀྱང་གནས་པ་ཡིན།
།​ཚེ་འདི་ལ་ནི་ལས་དང་ལས་སོ་སོ་བ་སེམས་པ་དང་བསམ་པའི་བྱེ་བྲག་གམ་དགེ་བ་དང་མི་དགེ་བའི་བྱེ་བྲག་གིས་རྣམ་པ་གཉིས་པོ་ཐམས་ཅད་ཀྱི་ཆུད་མི་ཟ་བ་གང་ཡིན་པ་དེ་ནི་ཐ་དད་པར་སྐྱེ་བར་འགྱུར་རོ། །​རྣམ་པར་སྨིན་ན་
ཡང་གནས་པ་ཡིན་ཏེ། དེ་ནི་ལས་རྣམ་པར་སྨིན་པར་བྱེད་པའི་རྒྱུས་འགག་པ་ལྟར་ངེས་པ་ཉིད་མ་ཡིན་ནོ།
།​དེ་གནས་སུ་ཟིན་ཀྱང་འབྲས་བུ་སྐྱེད་པར་མི་ནུས་ཏེ།
འབྲས་བུ་བསྐྱེད་ཟིན་པའི་ཕྱིར་ངེས་པར་སྤྱད་ཟིན་པའི་དཔང་རྒྱ་བཞིན་ནོ།
།​དེ་ནི་འབྲས་བུ་འཕོས་པ་དང་། །​ཤི་བར་གྱུར་ན་འགག་པར་འགྱུར།
།​ཆུད་མི་ཟ་བ་དེ་ནི་འབྲས་བུ་འཕོས་པར་གྱུར་པ་དང་། ཤི་བར་གྱུར་ན་འགག་པར་འགྱུར་ཏེ།
དེ་ལ་འབྲས་བུ་འཕོས་པར་གྱུར་པ་ནི་བསྒོམ་པས་སྤང་བ་ཉིད་དང་། འབྲས་བུ་བསྐྱེད་པས་སྤང་བ་ཉིད་ཡིན་ནོ།
།​ཤི་བར་གྱུར་པ་ནི་ཉིང་མཚམས་སྦྱོར་བའི་ཚེ། གཅིག་པུ་སྐྱེ་བར་འགྱུར་བ་ཁོ་ན་ཡིན་ནོ།
།​དེ་ཡི་རྣམ་དབྱེ་ཟག་མེད་དང་། །​ཟག་དང་བཅས་པར་ཤེས་པར་བྱ།
།​ཆུད་མི་ཟ་བ་དེའི་རྣམ་པར་དབྱེ་བའི་རྣམ་པ་གཉིས་སུ་ཤེས་པར་བྱ་སྟེ།
ཟག་པ་མེད་པ་དང་། ཟག་པ་དང་བཅས་པའི་ལས་ཀྱི་བྱེ་བྲག་གིས་སོ།
།​དེའི་ཕྱིར་དེ་ལྟར་ཆུད་མི་ཟ་བ་ཡོད་ན་
སྲོག་ཆགས་ལས་སྣ་ཚོགས་པ་ལས་སྐྱེས་པ་འགྲོ་བ་དང་རིགས་དང་རུས་དང་ཡུལ་དང་དུས་ཐ་དད་པ་རྣམས་ཀྱི་ལུས་དང་། དུས་དང་དབང་པོ་དང་ཁ་དོག་དང་དབྱིབས་དང་སྟོབས་དང་བློ་དང་མོས་པ་དང་ངང་ཚུལ་དང་། ལོངས་སྤྱོད་ལ་སོགས་པ་ཐ་དད་པ་དག་མངོན་པར་གྲུབ་པར་འགྱུར་རོ། །​སྟོང་པ་ཉིད་དང་ཆད་མིན་དང་། །​འཁོར་བ་དང་ནི་རྟག་པ་མིན།
།​ལས་རྣམས་ཆུད་མི་ཟ་བའི་ཆོས། །​སངས་རྒྱས་ཀྱིས་ནི་བསྟན་པ་ཡིན།
།​དེ་ལྟར་གང་གི་ཕྱིར་ལས་དང་འབྲས་བུར་འབྲེལ་པ་དེའི་ཕྱིར་སྟོང་པ་ཉིད་ཀྱང་འཐད་པ་ཡིན་ཏེ།
འདུ་བྱེད་རྣམས་མུ་སྟེགས་བྱེད་ཀྱིས་ཡོངས་སུ་བརྟགས་པའི་བདག་གིས་སྟོང་པའི་ཕྱིར་རོ། །​ཆད་པ་ཡང་མ་ཡིན་ཏེ་
ཆུད་མི་ཟ་བ་ངེས་པར་གནས་པའི་ཕྱིར་རོ། །​འཁོར་བ་ཡང་འཐད་དེ་
འགྲོ་བ་ཐ་དད་པར་བྱེད་རྣམས་མངོན་པར་འགྲུབ་པའི་མཚན་ཉིད་ཡོད་པའི་ཕྱིར་རོ། །​རྟག་པ་ཡང་མ་ཡིན་ཏེ་
ལས་རྣམ་པར་འཇིག་པའི་ཕྱིར་རོ། །​ལས་རྣམས་ཀྱང་ཆུད་མི་ཟ་སྟེ
ཆུད་མི་ཟ་བ་ཞེས་བྱ་བའི་ཆོས་སངས་རྒྱས་ཀྱིས་བསྟན་པ་དེ་ཡང་གྲུབ་པའི་ཕྱིར་རོ། །​དེ་བས་ན་བརྟག་པ་དེ་ཉིད་འདིར་འཐད་པ་ཡིན་ནོ།
།​འདིར་བཤད་པ། བརྟག་པ་དེ་གཉི་ག་ཡང་རྟག་པ་དང་ཆད་པ་ལ་སོགས་པའི་སྐྱོན་དག་ལས་མི་འགྲོལ་བས་དེའི་ཕྱིར་དེ་དག་ནི་རིགས་པ་མ་ཡིན་ནོ།
།​ཅིའི་ཕྱིར་ཞེ་ན།
འདི་ལྟར་གལ་ཏེ་ལས་ངོ་བོ་ཉིད་ཀྱིས་གྲུབ་པ་ཅུང་ཟད་ཅིག་འཐད་ན་
ནི་དེས་ན་ལས་ཡོད་པ་དེའི་རྒྱུན་འབྲེལ་པས་སམ། ཆུད་མི་ཟ་བས་ཡོངས་སུ་བཟུང་བས་འབྲས་བུ་དང་འབྲེལ་པ་ཡིན་པར་བསམ་པ་ཡང་རིག་པར་འགྱུར་གྲང་ན་
གང་གི་ཚེ་ལས་དེ་ཉིད་ངོ་བོ་ཉིད་ཀྱིས་གྲུབ་པར་མི་འཐད་པ་དེའི་ཚེ། གཞི་མེད་པ་ལ་བསམ་པ་དེ་དག་མི་འཐད་པའི་ཕྱིར་རོ། །​གལ་ཏེ་ལས་ཇི་ལྟར་མི་འཐད་ཅེ་ན
བཤད་པ། གང་ཕྱིར་ལས་ནི་སྐྱེ་མེད་པར། །​དེའི་ཕྱིར་མི་འཐད་དེ་འདི་ལྟར་མ་སྐྱེས་ན་ཇི་ལྟར་འཐད་པར་འགྱུར།
ཅིའི་ཕྱིར་ལས་སྐྱེ་བ་མེད་ཅེ་ན།
བཤད་པ། འདི་ལྟར་དངོས་ཉིད་མེད་དེ
འི་ཕྱིར། །​གང་གི་ཕྱིར་ལས་ངོ་བོ་ཉིད་མེད་པ་དེའི་ཕྱིར་སྐྱེ་བ་མེད་པས་མི་འཐད་དོ།
།​འདིར་སྨྲས་པ། ལས་ནི་སྐྱེ་བ་ཡོད་པ་དེ་ཉིད་དེ།
ཅིའི་ཕྱིར་ཞེ་ན། བཅོམ་ལྡན་འདས་ཀྱིས་ལས་རྣམས་ཆུད་མི་ཟའོ་ཞེས་གསུངས་པའི་ཕྱིར། འདིར་བཤད་པ། གང་ཕྱིར་དེ་ནི་མ་སྐྱེས་པ། །​དེ་ཕྱིར་ཆུད་ཟར་མི་འགྱུར་རོ། །​བཅོམ་ལྡན་འདས་ཀྱིས་གང་གི་ཕྱིར་ལས་མ་སྐྱེས་པ་དེའི་ཕྱིར་ཆུད་ཟ་བར་མི་འགྱུར་རོ་ཞེས་གསུངས་པས་དེ་ཉིད་ཀྱི་ལས་སྐྱེ་བ་མེད་པ་ཉིད་དུ་རབ་ཏུ་གྲུབ་བོ། །​གཞན་དུ་ན་སྐྱེས་ན་
ཇི་ལྟར་ཆུད་མི་ཟ་བར་འགྱུར།
ཇི་སྟེ་འགྱུར་ན་ནི་སྐྱེས་སོ་ཅོག་ཀྱང་འཆི་བར་མི་འགྱུར་བ་ཞིག་ན།
གང་གི་ཕྱིར་དེ་ལྟ་མ་ཡིན་པ་དེའི་ཕྱིར་སྐྱེས་ན་
ཆུད་ཟ་བར་འགྱུར་གྱི། མ་སྐྱེས་ན་
ཆུད་ཟ་བར་མི་འགྱུར་རོ། །​འདིར་སྨྲས་པ། གལ་ཏེ་ལས་ལ་ངོ་བོ་ཉིད་ཡོད་ན་
དེས་སྐྱོན་ཅིར་འགྱུར།
འདིར་བཤད་པ། གལ་ཏེ་ལས་ལ་དངོས་པོ་ཡོད།
།​རྟག་པར་འགྱུར་བར་ཐེ་ཚོམ་མེད།
།​གལ་ཏེ་ལས་ལ་ངོ་བོ་ཉིད་ཡོད་པར་འགྱུར་ན་རྟག་པར་འགྱུར་བར་ཐེ་ཚོམ་མེད་དེ།
རང་བཞིན་ནི་མི་འགྱུར་བའི་ཕྱིར་རོ། །​དེ་ལས་རྟག་པར་གྱུར་ན།
དེས་སྐྱོན་ཅིར་འགྱུར་ཞེ་ན།
བཤད་པ། ལས་ནི་བྱས་པ་མ་ཡིན་འགྱུར།
།​རྟག་ལ་བྱ་བ་མེད་ཕྱིར་རོ། །​ལས་རྟག་པ་ཉིད་ཡིན་ན་བྱས་པ་མ་ཡིན་པར་ཐལ་བར་འགྱུར་ཏེ།
རྟག་པ་ལ་བྱ་བ་མེད་པའི་ཕྱིར་རོ། །​ལས་མ་བྱས་པ་ལ་འབྲས་བུ་མྱོང་བ་ཡོད་པར་རྟོག་ན་སྐྱོན་འདིར་ཡང་འགྱུར་ཏེ།
ཅི་སྟེ་ལས་ནི་མ་བྱས་ན།
།​མ་བྱས་པ་དང་ཕྲད་འཇིགས་འགྱུར།
།​ཅི་སྟེ་ལས་མ་བྱས་པ་ཡིན་ཡང་འབྲས་བུ་སྐྱེད་པར་འགྱུར་ན་
དེ་ལྟ་ན་མ་བྱས་པ་དང་ཕྲད་པའི་འཇིགས་པ་འབྱུང་བར་འགྱུར་རོ། །​ཡང་གཞན་ཡང་། ཚངས་སྤྱོད་གནས་པ་མ་ཡིན་པའང་། །​དེ་ལ་སྐྱོན་དུ་ཐལ་བར་འགྱུར།
།​ལས་མ་བྱས་པ་ཡིན་ཡང་འབྲས་བུ་སྐྱེད་པར་འགྱུར་ན།
ཚངས་པར་སྤྱོད་པ་ལ་གནས་པ་མ་ཡིན་པ་ཡང་ཚངས་པར་སྤྱོད་པ་ལ་གནས་པའི་སྐྱོན་དུ་ཐལ་བར་འགྱུར་ཏེ།
མྱ་ངན་ལས་འདས་པ་ཐོབ་པར་བྱེད་པའི་ལས་མ་བྱས་པ་ཉིད་ལ་ཡང་དེ་ཡོད་པར་འགྱུར་བའི་ཕྱིར་རོ། །​ཡང་གཞན་ཡང་། ཐ་སྙད་ཐམས་ཅད་ཉིད་དང་ཡང་། །​འགལ་བར་འགྱུར་བར་ཐེ་ཚོམ་མེད།
།​ལས་མ་བྱས་པ་ཡིན་ཡང་འབྲས་བུ་སྐྱེད་པར་འགྱུར་ན།
འཇིག་རྟེན་ན་འབྲས་བུའི་དོན་དུ་ཐ་སྙད་རྩོམ་པར་བྱེད་པ་ཞིང་ལས་དང་ཉོ་ཚོང་དང་ཕྱུགས་བཙལ་བ་དང་རྒྱལ་པོ་ལ་བརྟན་པ་དང་། རིག་པ་དང་བཟོ་བ་དང་སྒྱུ་རྩལ་གོམས་པར་བྱེད་པ་དང་། འདི་ནི་དབྱར་ངོ་དག་ལ་བྱའོ།
།​འདི་ནི་དགུན་དང་དཔྱིད་ངོ་དག་ལ་བྱའོ་ཞེས་བྱ་བ་ལ་སོགས་པའི་ཐ་སྙད་ཐམས་ཅད་དང་ཡང་འགལ་བར་འགྱུར་བར་ཐེ་ཚོམ་མེད་དེ།
བྱེད་པ་དང་མི་བྱེད་པ་དག་ལ་དེ་དག་གི་འབྲས་བུ་འོང་བར་ཐལ་བར་འགྱུར་བའི་ཕྱིར་རོ། །​ཡང་གཞན་ཡང་། བསོད་ནམས་དང་ནི་སྡིག་བྱེད་པའི། །​རྣམ་པར་དབྱེ་བའང་འཐད་མི་འགྱུར།
།​ལས་མ་བྱས་པ་ཡིན་ན་ཡང་འབྲས་བུ་སྐྱེད་པར་འགྱུར་ན།
འདི་ནི་བསོད་ནམས་བྱེད་པ་པོ་འདི་ནི་སྡིག་པ་བྱེད་དོ་ཞེས་བྱ་བའི་རྣམ་པར་དབྱེ་བ་དེ་དག་ཀྱང་འཐད་པ་ཉིད་དུ་མི་འགྱུར་ཏེ།
དགེ་བ་དང་མི་དགེ་བའི་ལས་མ་བྱས་པ་ཐམས་ཅད་ཀྱང་ཡོད་པར་ཐལ་བར་འགྱུར་བ་དང་། དེ་དག་གི་འབྲས་བུ་ཡང་ཐོབ་པར་ཐལ་བར་འགྱུར་བའི་ཕྱིར་རོ། །​ཡང་གཞན་ཡང་། དེ་ཡི་རྣམ་སྨིན་སྨིན་གྱུར་པ། །​ཡང་དང་ཡང་དུ་རྣམ་སྨིན་འགྱུར།
།​གལ་ཏེ་གང་ཕྱིར་ལས་གནས་པ། །​དེ་ཕྱིར་ངོ་བོ་ཉིད་ཡོད་ཕྱིར། །​ལས་མ་བྱས་པ་ཡིན་ཡང་འབྲས་བུ་སྐྱེད་པར་འགྱུར་ན།
ལས་དེ་འབྲས་བུ་རྣམ་པར་སྨིན་ཟིན་པར་འགྱུར་བ་ལ་ཡང་། ཡང་དང་ཡང་དུ་རྣམ་པར་སྨིན་པའི་འབྲས་བུ་གཞན་དག་སྨིན་པར་འགྱུར་ཏེ།
ཅིའི་ཕྱིར་ཞེ་ན། གལ་ཏེ་གང་གི་ཕྱིར་ལས་ངོ་བོ་ཉིད་ཀྱིས་ངེས་པར་གནས་པ་དེའི་ཕྱིར་ངོ་བོ་ཉིད་ཡོད་པའི་ཕྱིར་རོ། །​འདིར་སྨྲས་པ། ལས་ནི་ཡོད་པ་ཁོ་ན་ཡིན་ཏེ
ལས་ཀྱི་རྒྱུ་ཉོན་མོངས་པ་དག་ཡོད་པའི་ཕྱིར་རོ། །​འདིར་བཤད་པ། ལས་ནི་ཉོན་མོངས་བདག་ཉིད་ན།
།​ཉོན་མོངས་དེ་དག་ཡང་དག་མིན།
།​གལ་ཏེ་ཉོན་མོངས་ཡང་དག་མིན།
།​ལས་ནི་དེ་ཡིས་ཇི་ལྟར་བྱས།
།​ལས་ནི་ཉོན་མོངས་པའི་རྒྱུ་ལས་བྱུང་བ་ཡིན་ན་
ཉོན་མོངས་པ་དེ་དག་ནི་སྐྱེ་བ་མེད་པའི་ཕྱིར་དང་། ངོ་བོ་ཉིད་མེད་པའི་ཕྱིར་དང་། བརྟེན་ནས་
བྱུང་བའི་ཕྱིར་ཡང་དག་པ་མ་ཡིན་པས། གལ་ཏེ་དེ་ལྟར་ཉོན་མོངས་པ་དེ་དག་ཡང་དག་པ་མ་ཡིན་ན
།​འོ་ན་ང་ལས་དང་ཉོན་མོངས་པ་དེས་ཇི་ལྟར་བྱས་པར་འགྱུར་ཏེ།
ལས་ཀྱི་རྒྱུ་ཉོན་མོངས་པ་རྣམས་ངོ་བོ་ཉིད་མེད་པའི་ཕྱིར་རོ། །​འདིར་སྨྲས་པ། ལས་དང་ཉོན་མོངས་པ་དག་ནི་ངོ་བོ་ཉིད་ཡོད་པ་ཁོ་ན་ཡིན་ཏེ
ཉོན་མོངས་པ་རྣམས་ཀྱི་འབྲས་བུ་ལས་དང་ལུས་ཀྱི་མཚན་ཉིད་ཡོད་པའི་ཕྱིར་དང་། ལས་ཀྱི་འབྲས་བུ་ལུས་ཀྱི་མཚན་ཉིད་ཡོད་པའི་ཕྱིར་རོ། །​འདིར་བཤད་པ། ལས་དང་ཉོན་མོངས་པ་དག་ནི། །​ལུས་རྣམས་ཀྱི་ནི་རྐྱེན་དུ་བསྟན།
།​གལ་ཏེ་ལས་དང་ཉོན་མོངས་པ། །​དེ་སྟོང་ལུས་ལ་ཇི་ལྟར་བརྗོད།
།​འདི་ལ་ཁྱོད་ཀྱིས་ལས་དང་ཉོན་མོངས་པ་དག་ནི་ངོ་བོ་ཉིད་ཡོད་པ་ཁོ་ན་ཡིན་ཏེ།
དེ་དག་གི་འབྲས་བུ་ཡོད་པའི་ཕྱིར་རོ་ཞེས་སྨྲས་པ་ནི།བསྟན་བཅོས་ལས་ལས་དང་ཉོན་མོངས་པ་དག་ལུས་རྣམས་ཀྱི་རྐྱེན་དུ་བསྟན་པ་ནི་ཐ་སྙད་པ་ཡིན་གྱི་དོན་དམ་པ་ནི་མ་ཡིན་ཏེ
ཅིའི་ཕྱིར་ཞེ་ན། ལས་དང་ཉོན་མོངས་པ་དག་ལ་ངོ་བོ་ཉིད་མེད་པའི་ཕྱིར། དེ་དག་གི་འབྲས་བུ་ལུས་ཀྱང་ངོ་བོ་ཉིད་མེད་པའི་ཕྱིར་རོ། །​འདིར་སྨྲས་པ།ལས་ནི་ཡོད་པ་ཁོ་ན་ཡིན་ཏེ
དེའི་འབྲས་བུ་ལ་ལོངས་སྤྱོད་པའི་ཟ་བ་པོ་ཡོད་པའི་ཕྱིར་རོ། །​གལ་ཏེ་དེ་ཇི་ལྟར་ཤེས་ཤེ་ན།
སྨྲས་པ། མ་རིག་བསྒྲིབས་པའི་སྐྱེ་བོ་གང་། །​སྲེད་ལྡན་དེ་ནི་ཟ་བ་པོ། །​དེ་ཡང་བྱེད་ལས་གཞན་མིན་ཞིང་།
།​དེ་ཉིད་དེ་ཡང་མ་ཡིན་ནོ།
།​བཅོམ་ལྡན་འདས་ཀྱིས་ཐོག་མ་དང་ཐ་མ་མེད་པའི་མདོ་དག་ལས། མ་རིག་བསྒྲིབས་པའི་སེམས་ཅན་དག །​སྲེད་པ་ཀུན་དུ་སྦྱོར་དང་ལྡན།
།​ཞེས་བྱ་བ་དང་། དེ་བཞིན་དུ་ཇི་སྟེ་ཁྱོད་རང་ཉིད་ཀྱིས་སྡིག་པའི་ལས་འདི་བྱས་ན་
ཁྱོད་རང་ཉིད་ཀྱིས་དེའི་རྣམ་པར་སྨིན་པ་ཉམས་སུ་མྱོང་བར་བྱ་དགོས་སོ་ཞེས་ཀྱང་གསུངས་ལ
དེ་ཡང་བྱེད་པ་པོ་ལས་གཞན་མ་ཡིན་ཞིང་དེ་ཉིད་དེ་ཡང་མ་ཡིན་ཏེ།
དེ་ཉིད་དང་གཞན་ཉིད་དུ་བརྗོད་པར་བྱ་བ་མ་ཡིན་པས། དེའི་ཕྱིར་ལས་ཀྱང་ཡོད་པ་ཁོ་ན་ཡིན་ནོ།
།​འདིར་བཤད་པ། གང་གི་ཕྱིར་ན་ལས་འདི་ནི། །​རྐྱེན་ལས་བྱུང་བ་མ་ཡིན་ཞིང་།
།​རྐྱེན་མིན་ལས་བྱུང་ཡོད་མིན་པ། །​དེ་ཕྱིར་བྱེད་པ་པོ་ཡང་མེད།
།​བྱེད་པ་པོ་དེ་ཡང་ལས་དེ་བཞིན་དུ་མ་སྐྱེས་པའི་ཕྱིར་དང་། བྱེད་པ་པོ་བཀག་པའི་ཕྱིར་དང་། རྫས་སུ་ཡོད་པ་མ་ཡིན་པའི་ཕྱིར་ལས་དང་བྱེད་པ་པོ་མེད་དོ།
།​ཡང་གཞན་ཡང་། གལ་ཏེ་ལས་དང་བྱེད་མེད་ན།
།​ལས་སྐྱེས་འབྲས་བུ་ག་ལ་ཡོད།
།​ཇི་སྟེ་འབྲས་བུ་ཡོད་མིན་ན།
།​ཟ་བ་པོ་ལྟ་ག་ལ་ཡོད།
།​གལ་ཏེ་བརྟགས་ན་ལས་ཀྱང་མེད་ལ་བྱེད་པ་པོ་ཡང་མེད་ན་ལས་ལས་སྐྱེས་པའི་འབྲས་བུ་ག་ལ་ཡོད།
།​ཇི་སྟེ་འབྲས་བུ་ཡོད་པ་མ་ཡིན་ན།
ཟ་བ་པོ་ལྟ་ག་ལ་ཡོད་དེ།
ཟ་བ་པོའི་སྒྲར་བརྗོད་པ་ཉིད་ཀྱི་རྒྱུ་མེད་པའི་ཕྱིར་རོ། །​འདིར་སྨྲས་པ། ཇི་བྱེད་པ་པོ་དང་ལས་དང་འབྲས་བུ་དང་ཟ་བ་པོ་དང་ལས་དང་ཉོན་མོངས་པ་དག་མེད་དོ་ཞེས་བྱ་བ་དེ་ཤིན་ཏུ་ངེས་པ་ཡིན་ནམ། འདིར་བཤད་པ། གང་རྟེན་ཅིང་འབྲེལ་པར་འབྱུང་བ་དེ་ལ་ཡོད་དོ།
།​ཞེའམ་མེད་དོ་ཞེས་བྱ་བ་སྨྲ་བར་ག་ལ་རིགས་ཏེ།
དེ་ལྟར་འཛིན་པ་བཟློག་པའི་ཕྱིར་དཔེ་འདི་ཟུང་ཤིག །​ཇི་ལྟར་སྤྲུལ་པ་སྟོན་བྱེད་པ། །​རྫུ་འཕྲུལ་ཕུན་སུམ་ཚོགས་པ་ཡིས། །​སྤྲུལ་ཞིང་
སྤྲུལ་པའང་གཞན་སྤྲུལ་བྱེད།
།​སྤྲུལ་པ་དེས་ཀྱང་གཞན་དག་ལྟར། །​དེ་བཞིན་བྱེད་པོས་ལས་གང་བྱས།
།​དེ་ཡང་སྤྲུལ་པའི་རྣམ་པ་བཞིན། །​དཔེར་ན་སྤྲུལ་པས་སྤྲུལ་གཞན་ཞིག །​སྤྲུལ་པ་མཛད་པ་དེ་བཞིན་ནོ།
།​ཉོན་མོངས་ལས་དང་ལུས་རྣམས་དང་། །​བྱེད་པ་པོ་དང་འབྲས་བུ་དག །​དྲི་ཟའི་གྲོང་ཁྱེར་ལྟ་བུ་དང་། སྨིག་རྒྱུ་རྨི་ལམ་འདྲ་བ་ཡིན།
།​ཆོས་ཐམས་ཅད་དེ་ལྟར་བལྟ་བར་བྱའོ།
།​ལས་དང་འབྲས་བུ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་བདུན་པའོ།།
།​།བམ་པོ་ལྔ་པ། འདིར་སྨྲས་པ། འོ་ན་དེ་ཁོ་ནའི་མཚན་ཉིད་ནི་གང་ཡིན།
རྣམ་པ་གང་གིས་ནི་དེ་ཁོ་ན་རྟོགས་པར་འགྱུར།
འདིར་བཤད་པ།བདག་དང་བདག་གི་དང་བྲལ་བ་ནི་དེ་ཁོ་ནའི་མཚན་ཉིད་ཡིན་ལ།
རིགས་པ་སྔོན་དུ་བཏང་སྟེ་ཡོངས་སུ་རྟོགས་པ་ནི་དེ་ཁོ་ན་རྟོགས་པར་འགྱུར་རོ། །​གལ་ཏེ་ཇི་ལྟར་ཞེ་ན་བཤད་པ། གལ་ཏེ་ཕུང་པོ་བདག་ཡིན་ན།
།​སྐྱེ་དང་འཇིག་པ་ཅན་དུ་འགྱུར།
།​གལ་ཏེ་ཕུང་པོ་རྣམས་བདག་ཉིད་ཡིན་པར་གྱུར་ན།
དེ་ལྟ་ན་སྐྱེ་བ་དང་འཇིག་པའི་ཆོས་ཅན་དུ་འགྱུར་ཏེ།
ཕུང་པོ་རྣམས་ནི་སྐྱེ་བ་དང་འཇིག་པའི་ཆོས་ཅན་ཡིན་པའི་ཕྱིར་རོ། །​བདག་སྐྱེ་བ་དང་འཇིག་པའི་ཆོས་ཅན་ཡིན་ན།
མི་རྟག་པའི་སྐྱོན་གང་དག་ཡིན་པ་དེ་དག་ཏུ་ཐལ་བར་འགྱུར་ཏེ།
དེ་ནི་འཕྲོས་པ་སྤངས་པའི་ཕྱིར་མི་བརྗོད་དོ།
།​གལ་ཏེ་ཕུང་པོ་རྣམས་ལས་གཞན། །​ཕུང་པོ་མཚན་ཉིད་མེད་པར་འགྱུར།
།​གལ་ཏེ་བདག་ཕུང་པོ་རྣམས་ལས་གཞན་ཡིན་པར་གྱུར་ན།
དེ་ལྟ་ན་ཕུང་པོའི་མཚན་ཉིད་མ་ཡིན་པར་འགྱུར་ཏེ།
ཕུང་པོ་རྣམས་ལས་གཞན་པ་ནི་རྟག་པ་ཡིན་པའི་ཕྱིར་རོ། །​བདག་ཕུང་པོའི་མཚན་ཉིད་མ་ཡིན་ན་
རྟག་པའི་སྐྱོན་གང་དག་ཡིན་པ་དེ་དག་ཏུ་ཐལ་བར་འགྱུར་ཏེ
དེ་ཡང་འཕྲོས་པ་སྤངས་པའི་ཕྱིར་མི་བརྗོད་དོ།
།​དེ་ལྟར་གང་གི་ཕྱིར་ཡོངས་སུ་བརྟགས་ན་བདག་གཉི་ག་ལྟར་ཡང་མི་འཐད་པའི་ཕྱིར། བདག་ཉིད་ཡོད་པ་མ་ཡིན་ན།
།​བདག་གི་ཡོད་པར་ག་ལ་འགྱུར།
།​བརྟགས་ན་དེ་ལྟར་བདག་ཉིད་རྣམ་པ་ཐམས་ཅད་དུ་མི་འཐད་ན་བདག་གི་ཡོད་པར་ག་ལ་འགྱུར་ཏེ།
འདི་ལྟར་བདག་ཅེས་བྱ་བའི་གང་ཡིན་པ་དེ་བདག་གི་ཞེས་བྱ་བ་ན།
བདག་དེ་མེད་པས་དེའི་འདི་ཡིན་ནོ་ཞེས་བྱ་བ་མི་འཐད་པའི་ཕྱིར་རོ། །​དེ་ལྟར་བདག་དང་བདག་གི་མེད་པ་ནི་དེ་ཁོ་ནའི་མཚན་ཉིད་ཡིན་ནོ།
།​བདག་དང་བདག་གི་ཞི་བའི་ཕྱིར། །​ངར་འཛིན་ང་ཡིར་འཛིན་མེད་འགྱུར།
།​དེ་ལྟར་བདག་དང་བདག་གིར་མངོན་པར་ཞེན་པ་ཉེ་བར་ཞི་བའི་ཕྱིར་དེ་ལ་ངར་འཛིན་པ་དང་། ང་ཡིར་འཛིན་པ་མེད་པར་འགྱུར་ཏེ།
འདི་ལྟར་བདག་ཏུ་མངོན་པར་ཞེན་པ་ལ་བརྟེན་ནས་ངར་འཛིན་པར་འགྱུར་ལ།
བདག་གིར་མངོན་པར་ཞེན་པ་ལ་བརྟེན་ནས་
ང་ཡིར་འཛིན་པར་འགྱུར་བས། གང་གི་ཕྱིར་བདག་ཏུ་མངོན་པར་ཞེན་པ་ཉེ་བར་ཞི་བ་དེའི་ཕྱིར་ངར་འཛིན་པ་མེད་པར་འགྱུར་ལ
བདག་གིར་མངོན་པར་ཞེན་པ་ཉེ་བར་ཞི་བ་དེའི་ཕྱིར་ང་ཡིར་འཛིན་པ་མེད་པར་འགྱུར་རོ། །​འདིར་སྨྲས་པ། གང་གིས་དེ་ལྟར་དེ་ཁོ་ན་མཐོང་ན་
ངར་འཛིན་པ་དང་ང་ཡིར་འཛིན་པ་མེད་པར་འགྱུར་རོ་ཞེས་བྱ་བ་དེ་ཉིད་བདག་ཡིན་པས་བདག་ཡོད་པའི་ཕྱིར་བདག་གི་ཡང་ཡོད་དོ།
།​འདིར་བཤད་པ། ངར་འཛིན་ང་ཡིར་འཛིན་མེད་གང་། །​དེ་ཡང་ཡོད་པ་མ་ཡིན་ཏེ།
།​ངར་འཛིན་ང་ཡིར་འཛིན་མེད་པར། །​གང་གིས་མཐོང་བས་མི་མཐོང་ངོ།
།​དེ་ལྟར་ངར་འཛིན་པ་དང་ང་ཡིར་འཛིན་པ་མེད་པ་ཞེས་བྱ་བ་གང་ཡིན་པ་དེ་ཡང་ཡོད་པ་མ་ཡིན་ཏེ།
ངར་འཛིན་པ་དང་ང་ཡིར་འཛིན་པ་མེད་པར་གང་གིས་མཐོང་བས་ལོག་པར་ལྟ་བས་བློ་གྲོས་ཀྱི་མིག་ཉམས་པ་དེས་ནི་དེ་ཁོ་ན་མི་མཐོང་ངོ།
།​ནང་དང་ཕྱི་རོལ་ཉིད་དག་ལ།
།​བདག་དང་བདག་གིར་ཟད་གྱུར་ན།
།​ཉེ་བར་ལེན་པ་འགག་འགྱུར་ཞིང་།
།​དེ་ཟད་པས་ན་སྐྱེ་བ་ཟད།
།​དེ་ལྟར་ནང་ཉིད་ལ་བདག་ཏུ་མངོན་པར་ཞེན་པ་དང་། ཕྱི་རོལ་ཉིད་ལ་བདག་གིར་མངོན་པར་ཞེན་པ་ཟད་པར་གྱུར་ན།
ཉེ་བར་ལེན་པ་རྣམ་པ་བཞི་འགག་པར་འགྱུར་ཞིང་དེ་འགགས་པས་སྲིད་པ་ཟད་པར་འགྱུར་ལ།
སྲིད་པ་ཟད་པས་སྐྱེ་བ་ཟད་པར་འགྱུར་བ་དེ་ནི་གང་ཟག་ལ་བདག་མེད་པའི་དེ་ཁོ་ན་རྟོགས་པའི་འབྲས་བུ་ཉོན་མོངས་པའི་སྒྲིབ་པ་སྤངས་པས་རབ་ཏུ་ཕྱེ་བ་ཕུང་པོའི་ལྷག་མ་དང་བཅས་པའི་མྱ་ངན་ལས་འདས་པ་ཡིན་ནོ།
།​ད་ནི་ཆོས་བདག་མེད་པའི་དེ་ཁོ་ན་རྟོག་པའི་འབྲས་བུ་ཤེས་བྱའི་སྒྲིབ་པ་སྤངས་པས་རབ་ཏུ་ཕྱེ་བའི་ཕུང་པོའི་ལྷག་མ་མེད་པའི་མྱ་ངན་ལས་འདས་པ་ཐོབ་པའི་ཐབས་བསྟན་པའི་ཕྱིར་བཤད་པ། ལས་དང་ཉོན་མོངས་ཟད་པས་ཐར།
།​ལས་དང་ཉོན་མོངས་རྣམ་རྟོག་ལས། །​དེ་དག་སྤྲོས་ལས་སྤྲོས་པ་ནི། །​སྟོང་པ་ཉིད་ཀྱིས་འགག་པར་འགྱུར།
།​འདི་ལ་ལས་དང་ཉོན་མོངས་པ་དག་ནི་སྐྱེ་བའི་རྒྱུ་ཡིན་པའི་ཕྱིར་དེ་དག་ཟད་པས་སྡུག་བསྔལ་ལས་རྣམ་པར་གྲོལ་བ་ནི་ཐར་པ་སྟེ།
དེས་ནི་ཕུང་པོ་ལྷག་མ་དང་བཅས་པའི་མྱ་ངན་ལས་འདས་པའི་དབྱིངས་སུ་འཇུག་པར་བསྟན་ཏོ།
།​ལས་དང་ཉོན་མོངས་པ་དེ་དག་ནི་རྣམ་པར་རྟོག་པ་ལས་འབྱུང་སྟེ།
དེ་དག་ཡོད་ན་འབྱུང་བའི་ཕྱིར་རོ། །​རྣམ་པར་རྟོག་པ་དེ་དག་ནི་སྤྲོས་པ་ལས་འབྱུང་སྟེ།
ཐ་སྙད་ཀྱི་བདེན་པ་ལ་མངོན་པར་ཞེན་པའི་མཚན་ཉིད་ཀྱི་སྤྲོས་པ་ལས་འབྱུང་བའི་ཕྱིར་རོ། །​སྤྲོས་པ་ནི་སྟོང་པ་ཉིད་ཀྱིས་འགག་པར་འགྱུར་ཏེ།
ཆོས་བདག་མེད་པ་ཉིད་ཀྱི་མཚན་ཉིད་རྟོགས་པས་འགག་པར་འགྱུར་བའི་ཕྱིར་རོ། །​དེ་ནི་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་འཇུག་པར་བསྟན་ཏོ།
།​འདིར་སྨྲས་པ། བདག་ནི་ཡོད་པ་ཁོ་ན་ཡིན་ཏེ།
བཅོམ་ལྡན་འདས་ཀྱིས་བདག་ཡོད་པར་གསུངས་པའི་ཕྱིར་རོ། །​འདིར་བཤད་པ། བདག་གོ་ཞེས་ཀྱང་བཏགས་གྱུར་ཅིང་། །​བདག་མེད་ཅེས་ཀྱང་བསྟན་པར་འགྱུར།
།​སངས་རྒྱས་རྣམས་ཀྱིས་བདག་དང་ནི། །​བདག་མེད་འགའ་ཡང་མེད་པར་བསྟན།
།​སངས་རྒྱས་བཅོམ་ལྡན་འདས་སེམས་ཅན་རྣམས་ཀྱི་བསམ་པ་དང་བག་ལ་ཉལ་མཁྱེན་པ་ལ་མཁས་པ་རྣམས་ཀྱིས། གདུལ་བ་དེ་དང་དེ་དག་ལ་ཡང་དག་པར་གཟིགས་ནས།
གདུལ་བ་གང་དག་ལ་འཇིག་རྟེན་འདི་མེད་དོ།
།​འཇིག་རྟེན་ཕ་རོལ་མེད་དོ།
།​སེམས་ཅན་རྫུས་ཏེ་
སྐྱེ་བ་མེད་དོ་སྙམ་པའི་ལྟ་བ་དེ་ལྟ་བུ་བྱུང་བར་གྱུར་པ་དེ་དག་གི་བདག་མེད་པར་ལྟ་བ་བཟློག་པའི་ཕྱིར་བདག་གོ་ཞེས་ཀྱང་བཏགས་པར་གྱུར་ཏོ།
།​གདུལ་བ་གང་དག་ལ་ལས་དགེ་བ་དང་མི་དགེ་བ་རྣམས་ཀྱི་བྱེད་པ་པོ་དང་དེ་དག་གི་འབྲས་བུ་ཟ་བ་པོ་དང་བཅིངས་པ་དང་ཐར་པ་དག་སྟོན་པར་བྱེད་པའི་བདག་ཅེས་བྱ་བ་དེ་ནི་འགའ་ཞིག་ཡོད་དོ་སྙམ་པའི་ལྟ་བ་དེ་ལྟ་བུ་བྱུང་བར་གྱུར་པ་དེ་དག་གི་བདག་ཏུ་ལྟ་བ་བཟློག་པའི་ཕྱིར་རོ། །​བདག་མེད་ཅེས་ཀྱང་བསྟན་པར་གྱུར་ཏོ།
།​གདུལ་བ་བཟང་པོ་གང་དག་དགེ་བའི་རྩ་བའི་ཚོགས་ཡོངས་སུ་སྨིན་པ། སྲིད་པའི་ཆུ་བོ་ལས་བརྒལ་བར་ནུས་པ་དོན་དམ་པའི་གཏམ་གྱི་སྣོད་དུ་གྱུར་པ་དེ་དག་ལ་ནི་བདག་དང་བདག་མེད་འགའ་ཡང་མེད་པར་བསྟན་ཏོ།
།​ཡང་ན་གཞན་དུ་བརྟག་སྟེ་
མུ་སྟེགས་བྱེད་ཁ་ཅིག་འདུ་བྱེད་བདག་མེད་པ་བྱེད་པ་སྐད་ཅིག་མ་རེ་རེ་ལ་རྣམ་པར་འཇིག་པའི་ངང་ཅན་ནམ་དུས་གཞན་དུ་ངེས་པར་གནས་པ་རྣམས་ལ་བདག་མེད་ན
ལས་དང་འབྲས་བུ་མེད་པར་བརྟགས་ནས་འཇིགས་པར་གྱུར་པ་དག་གིས་ནི་བདག་གོ་ཞེས་ཀྱང་བཏགས་པར་གྱུར་ཏོ།
།​གཞན་གང་དག་འདི་ནི་ལུས་དང་དབང་པོ་དང་བློའི་ཚོགས་ཙམ་དུ་ཟད་དེ།
འདི་ལ་རྒྱུ་དང་འབྲས་བུ་ལས་གང་རྟོགས་པར་འགྱུར་བའི་བདག་ནི་ངོ་བོ་ཉིད་ཀྱིས་མེད་དོ།
།​སེམས་ཅན་དུ་བགྲང་བའི་འདུ་བྱེད་བདག་མེད་པ་ངེས་པར་མི་གནས་པ་གནས་སུ་མ་བྱས་པ་འདི་དག་ལ་ཡང་འཁོར་བ་མི་འཐད་དོ་ཞེས་བྱ་བར་རིག་ནས།
རྒྱུ་དང་འབྲས་བུའི་འབྲེལ་པ་ལ་རྨོངས་པ་དག་གིས་ནི་བདག་མེད་ཅེས་ཀྱང་བསྟན་པར་གྱུར་ཏོ།
།​སངས་རྒྱས་བཅོམ་ལྡན་འདས་ཆོས་ཐམས་ཅད་ལ་མཁྱེན་པ་ལྐོག་ཏུ་མ་གྱུར་པ་འཇུག་པ་རྣམས་ཀྱིས་ནི། བདག་དང་བདག་མེད་པ་འགའ་ཡང་མེད་པར་བསྟན་ཏོ།
།​འདིར་སྨྲས་པ། སྤྲོས་པ་ནི་སྟོང་པ་ཉིད་ཀྱིས་འགག་པར་འགྱུར་རོ་ཞེས་གང་བཤད་པ་དེ་ལ་རིགས་པ་གང་ཡིན།
འདིར་བཤད་པ་བརྗོད་པར་བྱ་བ་ལྡོག་པས་ཏེ།
སྒྲས་བརྗོད་པར་བྱ་བའི་དོན་བུམ་པ་དང་སྣམ་བུ་དང་ཤིང་རྟ་ལ་སོགས་པ་སྟོང་པ་ཉིད་དུ་མཐོང་བས་སྤྲོས་པ་དགག་པར་འགྱུར་ཏེ།
དེ་ལ་བརྗོད་པར་བྱ་བ་ལ་རྟོགས་པས་སྒྲོ་བཏགས་པ་ལས་ནི་བརྗོད་པའི་བདག་ཉིད་ཀྱིས་སྤྲོས་པ་དཔག་ཏུ་མེད་པར་འབྱུང་ལ་
དངོས་པོ་ཐམས་ཅད་ཀྱི་ངོ་བོ་ཉིད་རབ་ཏུ་དབེན་པའི་མཚན་ཉིད་ཀྱི་སྟོང་པ་ཉིད་ནམ་མཁའ་ལྟ་བུ་མངོན་སུམ་དུ་བྱར་མེད་པའི་ཚུལ་གྱིས་མངོན་སུམ་དུ་བྱས་ཤིང་དངོས་པོ་ཐམས་ཅད་བརྗོད་དུ་མེད་པར་མཐོང་ན
བརྗོད་པའི་བདག་ཉིད་ཀྱིས་སྤྲོས་པ་འགག་པའི་ཕྱིར་རོ། །​བརྗོད་པར་བྱ་བ་དེ་ཡང་ཇི་ལྟར་ལྡོག་པར་འགྱུར་ཞེ་ན།
བཤད་པ། སེམས་ཀྱི་སྤྱོད་ཡུལ་ལྡོག་པས་སོ།
།​སེམས་ཀྱི་སྤྱོད་ཡུལ་གཟུགས་ལ་སོགས་པ་ངོ་བོ་ཉིད་མེད་པ་ཉིད་དུ་མཐོང་བས་བརྗོད་པར་བྱ་བ་ལྡོག་སྟེ།
དེ་ཡང་དོན་དམ་པར་ཡོངས་སུ་མ་གྲུབ་པའི་ཕྱིར་རོ། །​དེ་ལ་ཡང་དག་པར་ཇི་ལྟ་བ་བཞིན་དུ་མཐོང་བ་ཐོབ་ན།
བརྗོད་པར་བྱ་བ་ལྡོག་ལ་དོན་དམ་པ་ཤེས་པ་ཐོབ་ན་སེམས་ཀྱི་སྤྱོད་ཡུལ་ལྡོག་གོ།
།​སེམས་ཀྱི་སྤྱོད་ཡུལ་དེ་ཡང་ཇི་ལྟར་ལྡོག་པར་འགྱུར་ཞེ་ན།
བཤད་པ། མ་སྐྱེས་པ་དང་མ་འགགས་པ། །​ཆོས་ཉིད་མྱ་ངན་འདས་དང་མཚུངས།
།​སེམས་ཀྱི་སྤྱོད་ཡུལ་གཟུགས་ལ་སོགས་པ་དག་མ་སྐྱེས་པ་དང་མ་འགགས་པའི་ཆོས་ཉིད་མྱ་ངན་ལས་འདས་པ་དང་མཚུངས་པར་རབ་ཏུ་ཤེས་པས་སེམས་ཀྱི་སྤྱོད་ཡུལ་ལྡོག་པར་འགྱུར་རོ། །​འདིར་སྨྲས་པ། དོན་དམ་པར་དངོས་པོ་ཐམས་ཅད་མ་སྐྱེས་པ་དང་མ་འགགས་པའི་ཆོས་ཉིད་མྱ་ངན་ལས་འདས་པ་དང་མཚུངས་པ་ཡིན་ན
འཇིག་རྟེན་གྱི་ཐ་སྙད་དུ་བསྟན་པའི་ཚུལ་ཇི་ལྟ་བུ་ཡིན།
འདིར་བཤད་པ། ཐམས་ཅད་ཡང་དག་ཡང་དག་མིན།
།​ཡང་དག་ཡང་དག་མ་ཡིན་ཉིད། །​ཡང་དག་མིན་མིན་ཡང་དག་མིན།
།​དེ་ནི་སངས་རྒྱས་བསྟན་པའོ།
།​ཐམས་ཅད་ཡང་དག་ཅེས་བྱ་བ་ནི་མིག་ལ་སོགས་པ་སྐྱེ་མཆེད་རྣམས་དང་གཟུགས་ལ་སོགས་པའི་ཡུལ་རྣམས་ཐ་སྙད་ཀྱི་བདེན་པ་དང་མི་འགལ་བར་ཡོད་པའི་ཕྱིར་རོ། །​ཡང་དག་མིན་ཞེས་བྱ་བ་ནི་དོན་དམ་པར་བརྟེན་ནས་
བྱུང་བ་སྒྱུ་མ་བཞིན་དུ་ངོ་བོ་ཉིད་ཡོངས་སུ་མ་གྲུབ་པའི་ཕྱིར་ཇི་ལྟར་སྣང་བ་དེ་ལྟར་ཡོད་པ་མ་ཡིན་པའི་ཕྱིར་རོ། །​ཡང་དག་ཡང་དག་མ་ཡིན་ཉིད། །​ཅེས་བྱ་བ་ནི། བདེན་པ་གཉི་གའི་རྣམ་པ་ལ་ལྟོས་པའི་ཕྱིར་རོ། །​ཡང་དག་མིན་མིན་ཡང་དག་མིན།
།​ཞེས་བྱ་བ་ནི། མངོན་པར་རྟོགས་པའི་དུས་ན་རྣལ་འབྱོར་པ་རྣམ་པ་ཐམས་ཅད་དུ་ཆོས་ཐམས་ཅད་ཀྱི་དེ་ཁོ་ན་ལ་རྣམ་པར་མི་རྟོག་པའི་ཕྱིར་རོ། །​ཡང་ན་ཐམས་ཅད་ལ་ཡང་དག་ཅེས་བྱ་བ་ནི། བཅོམ་ལྡན་འདས་ཀྱིས་ཉོན་མོངས་པའི་སྒྲིབ་པ་སྤང་པའི་ཕྱིར་ནང་དང་ཕྱི་རོལ་གྱི་སྐྱེ་མཆེད་བདག་དང་བདག་གི་དང་བྲལ་བའི་མཚན་ཉིད་གཡོ་བ་མེད་པ་ཤེས་བྱར་བསྟན་པ་དག་ཡིན་ནོ།
།​ཡང་དག་མིན་ཞེས་བྱ་བ་ནི་རྣམ་པར་ཤེས་པའི་མཚན་ཉིད་ཀྱི་བདག་གིས་བདག་དང་བཅས་པའི་ཕྱིར་དང་བདག་གི་ཡིན་པའི་ཕྱིར་བྱེད་པ་པོར་བརྗོད་པས་ཉན་པ་དང་སེམས་པ་དང་སྒོམ་པར་བྱེད་པ་དག་ཡིན་ནོ།
།​ཡང་དག་ཡང་དག་མ་ཡིན་ཉིད། །​ཅེས་བྱ་བ་ནི་འཇིག་རྟེན་དང་བསྟན་བཅོས་ཀྱི་ཐ་སྙད་ལ་ལྟོས་པ་དག་ཡིན་ནོ།
།​ཡང་དག་མིན་མིན་ཡང་དག་མིན།
།​ཞེས་བྱ་བ་སྟེ།
དོན་དམ་པའི་ཚུལ་གྱིས་ཆོས་ཐམས་ཅད་སྐྱེ་བ་མེད་པའི་ཕྱིར་ཤེས་པ་རྣམ་པར་རྟོག་པ་དང་བཅས་པ་དང་རྣམ་པར་རྟོག་པ་མེད་པའི་སྤྱོད་ཡུལ་ཉིད་དུ་འགྱུར་བ་དངོས་པོའི་ཚུལ་གྱིས་ཡང་དག་པ་མ་ཡིན་པ་ཉིད་དུ་རྣམ་པར་བརྟགས་པ་དང་ཡང་དག་པ་ཉིད་དུ་རྣམ་པར་བརྟགས་པ་གང་ཡིན་པ་དེ་ལྟ་བུ་མེད་པ་ཡིན་ནོ།
།​དེ་ནི་སངས་རྒྱས་བསྟན་པའོ།
།​ཞེས་བྱ་བ་ནི་རིམ་པ་རྣམ་པ་བཞི་པོ་དེ་དག་གིས་སེམས་ཅན་གྱི་དོན་ཡང་དག་པར་ཐོབ་པར་བྱ་བའི་ཕྱིར་བསྟན་པ་འཇུག་པ་གང་ཡིན་པ་དེ་ནི། སངས་རྒྱས་བཅོམ་ལྡན་འདས་ཀྱིས་བསྟན་པ་སྟེ།
འདིས་སློབ་མའི་ཚོགས་རྣམ་པ་མང་པོ་དག་ལ་དབང་པོ་དང་བསམ་པ་དང་བག་ལ་ཉལ་དང་དུས་ཀྱི་དབང་གིས་མཐོ་རིས་དང་བྱང་གྲོལ་གྱི་ལམ་ཕྱིན་ཅི་མ་ལོག་པར་རྗེས་སུ་སྟོན་པས་བསྟན་པའོ།
།​འདིར་སྨྲས་པ། དེ་ཁོ་ནའི་མཚན་ཉིད་གང་ཡིན།
འདིར་བཤད་པ། གཞན་ལས་ཤེས་མིན་ཞི་བ་དང་། །​སྤྲོས་པ་རྣམས་ཀྱིས་མ་སྤྲོས་པ། །​རྣམ་རྟོག་མེད་དོན་ཐ་དད་མིན།
།​དེ་ནི་དེ་ཉིད་མཚན་ཉིད་དོ།
།​གཞན་ལས་ཤེས་མིན་ཞེས་བྱ་བ་ནི་འདི་ལ་གཞན་ལས་ཤེས་པ་མེད་པ་སྟེ།
ལུང་མེད་པར་བདག་གི་མངོན་སུམ་དུ་འགྱུར་ཞིང་བདག་ཉིད་ཀྱིས་རང་རིག་པར་བྱ་བ་ཞེས་བྱ་བའི་ཐ་ཚིག་གོ།
།​ཞི་བ་ཞེས་བྱ་བ་ནི་ངོ་བོ་ཉིད་དང་བྲལ་བའི་ཕྱིར་ཏེ།
དངོས་པོའི་ངོ་བོ་ཉིད་དང་ཁྱད་པར་གྱི་ཡུལ་ལ་རྣམ་པར་རྟོག་པའི་སྤྱོད་ཡུལ་མ་ཡིན་པའི་ཕྱིར་རོ། །​སྤྲོས་པ་རྣམས་ཀྱིས་མ་སྤྲོས་པ་ཞེས་བྱ་བ་ནི། མངོན་པར་བརྗོད་པ་མཚན་ཉིད་ཀྱི་སྤྲོས་པ་ཉེ་བར་ཞི་བའི་ཕྱིར་རོ། །​རྣམ་པར་རྟོག་པ་མེད་པ་ཞེས་བྱ་བ་ནི་སྣང་བ་མེད་པ་ཉིད་ཀྱིས་འདི་དང་འདིའོ་ཞེས་རྣམ་པར་མ་བརྟགས་པའི་ཕྱིར་རོ། །​དོན་ཐ་དད་པ་མ་ཡིན་པ་ཞེས་བྱ་བ་ནི་ཆོས་ཉིད་རོ་གཅིག་པའི་ཕྱིར་དོན་དབྱེར་མེད་པའོ།
།​ཡང་ན་གང་གི་ཕྱིར་རྣམ་པར་རྟོག་པ་མེད་པ་དེའི་ཕྱིར་སྤྲོས་པ་རྣམས་ཀྱིས་མ་སྤྲོས་པའོ།
།​གང་གི་ཕྱིར་སྤྲོས་པ་རྣམས་ཀྱིས་མ་སྤྲོས་པ་དེའི་ཕྱིར་ཞི་བའོ།
།​གང་གི་ཕྱིར་ཞི་བ་དེའི་ཕྱིར་དོན་ཐ་དད་པ་མ་ཡིན་ནོ།
།​གང་གི་ཕྱིར་དོན་ཐ་དད་པ་མ་ཡིན་པ་དེའི་ཕྱིར་རྣམ་པར་རྟོག་པ་མེད་པ་དེའི་ཕྱིར་གཞན་ལས་ཤེས་པ་མ་ཡིན་ནོ་ཞེས་རྣམ་གྲངས་ཀྱི་སྒྲར་བསྟན་ཏེ
དེ་ནི་དེ་ཁོ་ནའི་མཚན་ཉིད་ཡིན་ནོ།
།​འདི་ཡང་དེ་ཁོ་ནའི་མཚན་ཉིད་གཞན་ཡིན་ཏེ།
གང་ལ་བརྟེན་ནས་གང་འབྱུང་བ། །​དེ་ནི་རེ་ཞིག་དེ་ཉིད་མིན།
།​དེ་ལས་གཞན་པའང་མ་ཡིན་ཕྱིར། །​དེ་ཕྱིར་ཆད་མིན་རྟག་མ་ཡིན།
།​འདི་ལྟར་གང་ལ་བརྟེན་ཏེ་གང་བྱུང་བ་དེ་མིན་ཞིག་དེ་ཉིད་ཀྱང་མ་ཡིན་ལ།
དེ་ལས་གཞན་པ་ཡང་མ་ཡིན་པའི་ཕྱིར་ཆད་པ་ཡང་མ་ཡིན་ལ།
རྟག་པ་ཡང་མ་ཡིན་ཏེ་བརྟག་པ་འདིས་དོན་གཅིག་པ་མ་ཡིན་པ་དང་། དོན་ཐ་དད་པ་མ་ཡིན་པ་དང་། ཆད་པ་མ་ཡིན་པ་དང་། རྟག་པ་མ་ཡིན་པ་བསྟན་ཏོ།
།​དོན་གཅིག་མིན་དོན་ཐ་དད་མིན།
།​ཆད་པ་མ་ཡིན་རྟག་མིན་པ། །​དེ་ནི་སངས་རྒྱས་འཇིག་རྟེན་གྱི། །​མགོན་པོའི་བསྟན་པ་བདུད་རྩི་ཡིན།
།​དེ་ལྟར་ན་མཐོ་རིས་དང་བྱང་གྲོལ་གྱི་ལམ་རྣམ་པར་འབྱེད་པ་དོན་གཅིག་པ་མ་ཡིན་པ། དོན་ཐ་དད་པ་མ་ཡིན་པ། ཆད་པ་མ་ཡིན་པ། རྟག་པ་མ་ཡིན་པ། མཆོག་ཏུ་ཟབ་པ་དོན་དམ་པའི་དེ་ཁོ་ན་གསལ་བར་བྱེད་པ་དེ་ནི། སངས་རྒྱས་བཅོམ་ལྡན་འདས་འཇིག་རྟེན་གྱི་མགོན་པོའི་བསྟན་པ་བདུད་རྩིའི་གོ་འཕང་འཐོབ་པའི་རྒྱུ་ཡིན་ནོ།
།​རྫོགས་སངས་རྒྱས་རྣམས་མ་བྱུང་ཞིང་།
།​ཉན་ཐོས་རྣམས་ནི་ཟད་གྱུར་ཀྱང་། །​རང་སངས་རྒྱས་ཀྱི་ཡེ་ཤེས་ནི། །​བརྟེན་པ་མེད་ལ
ས་རབ་ཏུ་སྐྱེ། །​ཉན་ཐོས་གང་འདི་ལ་གོམས་པར་མ་བྱས་པ་རྣམས་ལ།
བརྒྱ་ལ་རྫོགས་པའི་སངས་རྒྱས་རྣམས་མ་བྱུང་ངམ། ཉན་ཐོས་རྣམས་ཟད་པར་གྱུར་ཏེ།
རྐྱེན་དང་མི་ལྡན་དུ་ཟིན་ན་
ཡང་དེ་དག་གི་སྔོན་གོམས་པའི་རྒྱུ་ལས་བྱུང་བ་རང་སངས་རྒྱས་ཀྱི་ཡེ་ཤེས་གཞན་ལས་ཤེས་པ་མ་ཡིན་པ་བརྟེན་པ་མེད་པ་ཙམ་གྱི་རྐྱེན་ལས་རབ་ཏུ་སྐྱེ་བར་འགྱུར་རོ། །​དེའི་ཕྱིར་བསྟན་པ་བདུད་རྩི་དེ་ནི་བསྒྲུབ་པ་རྣམས་ལ་ཚེ་འདི་དང་ཚེ་ཕྱི་མ་དག་ལ་བདུད་རྩིའི་གོ་འཕང་ཐོབ་པར་བྱེད་པ་ཡིན་པས་བདག་ལ་ལེགས་པར་འདོད་པ་རྣམས་ཀྱི་བསམ་པ་ཐག་པས་དེ་བསྒྲུབ་པར་བྱའོ།
།​བདག་དང་ཆོས་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅོ་བརྒྱད་པའོ།།
།​།འདིར་སྨྲས་པ།དུས་ནི་ཡོད་པ་ཡིན་ཏེ།
དེ་ཡང་ལྟོས་པ་ཅན་དུ་འགྲུབ་སྟེ།
ད་ལྟར་བྱུང་བ་དང་མ་འོངས་པ་དག་ནི་འདས་པ་ལ་ལྟོས་པ། འདས་པ་དང་མ་འོངས་པ་དག་ནི་ད་ལྟར་ལ་ལྟོས་ལ།
ད་ལྟར་དང་འདས་པ་དག་ནི་མ་འོངས་པ་ལ་ལྟོས་ཏེ་
འགྲུབ་པོ། །​དེ་བཞིན་དུ་མཆོག་དང་ཐ་མ་དང་འབྲིང་ལ་སོགས་པ་དང་། གཅིག་ལ་སོགས་པའི་དངོས་པོ་རྣམས་ཀྱང་རིམ་པ་འདི་ཉིད་ཀྱིས་ཡོད་པར་ཤེས་པར་བྱའོ།
།​འདིར་བཤད་པ། ད་ལྟར་བྱུང་དང་མ་འོངས་པ། །​གལ་ཏེ་འདས་ལ་ལྟོས་གྱུར་ན།
།​ད་ལྟར་བྱུང་དང་མ་འོངས་པ། །​འདས་པའི་དུས་ན་ཡོད་པར་འགྱུར།
།​ད་ལྟར་བྱུང་བ་དང་མ་འོངས་པའི་དུས་དག་གལ་ཏེ་འདས་པའི་དུས་ལ་ལྟོས་ནས་ཡོད་པར་གྱུར་ན།
དེ་ལྟ་ན་ད་ལྟར་བྱུང་བ་དང་མ་འོངས་པའི་དུས་དག་འདས་པའི་དུས་ན་ཡོད་པར་འགྱུར་ཏེ།
ཅིའི་ཕྱིར་ཞེ་ན། འདི་ལྟར་དེ་གཉིས་དེ་ན་ཡོད་ན་
ལྟོས་སུ་རུང་བའི་ཕྱིར་རོ། །​དེ་ཡང་མི་འཐད་པས་དེའི་ཕྱིར་ད་ལྟར་བྱུང་བ་དང་མ་འོངས་པའི་དུས་དག་འདས་པ་ལ་ལྟོས་ནས་
འགྲུབ་པོ། །​ཞེས་གང་སྨྲས་པ་དེ་རིགས་པ་མ་ཡིན་ནོ།
།​འདིར་སྨྲས་པ། ད་ལྟར་བྱུང་བ་དང་མ་འོངས་པ་དག་འདས་པའི་དུས་དེ་ན་ཡོད་པ་མ་ཡིན་ཏེ།
འོ་ན་ཇི་ཞེ་ན།
དེ་ལ་ལྟོས་ནས་འགྲུབ་པ་ཡིན་ནོ།
།​འདིར་བཤད་པ། ད་ལྟར་བྱུང་དང་མ་འོངས་པ། །​གལ་ཏེ་དེ་ན་མེད་གྱུར་ན།
།​ད་ལྟར་བྱུང་དང་མ་འོངས་པ། །​ཇི་ལྟར་དེ་ལ་ལྟོས་པར་འགྱུར།
།​ད་ལྟར་བྱུང་བ་དང་མ་འོངས་པ་དག་གལ་ཏེ་འདས་པའི་དུས་དེ་ན་མེད་པར་གྱུར་ལ།
ད་ལྟར་བྱུང་བ་དང་མ་འོངས་པའི་དུས་དེ་ན་མེད་པ་དེ་དག་ཇི་ལྟར་དེ་ལ་ལྟོས་པར་འགྱུར་ཏེ།
ཅིའི་ཕྱིར་ཞེ་ན། འདི་ལྟར་གསུམ་ཅར་ཡང་ཚོགས་པར་གྱུར་ན་
ལྟོས་པ་འཐད་པའི་ཕྱིར་རོ། །​འདིར་སྨྲས་པ། ད་ལྟར་བྱུང་བ་དང་མ་འོངས་པ་དག་འདས་པ་ལ་མ་ལྟོས་པ་ཁོ་ནར་འགྲུབ་པར་འགྱུར་རོ། །​འདིར་བཤད་པ། །​འདས་པ་ལ་ནི་མ་ལྟོས་པར། །​དེ་གཉིས་འགྲུབ་པ་ཡོད་མ་ཡིན།
།​འདས་པའི་དུས་ལ་ཡོད་པར་མ་ལྟོས་པར་ཡང་དེ་ལྟར་བྱུང་པ་དང་མ་འོངས་པའི་དུས་དེ་གཉིས་རང་ལས་རབ་ཏུ་འགྲུབ་པ་ཡོད་པ་མ་ཡིན་ནོ།
།​དེ་ཕྱིར་ད་ལྟར་བྱུང་བ་དང་། །​མ་འོང་དུས་ཀྱང་ཡོད་མ་ཡིན།
།​དེ་ལྟར་གང་གི་ཕྱིར་ད་ལྟར་བྱུང་བ་དང་མ་འོངས་པ་གཉིས་འདས་པའི་དུས་ན་ཡོད་པ་མ་ཡིན་པས། ལྟོས་པར་མི་འཐད་ལ།
འདས་པ་ལ་མ་ལྟོས་པར་ཡང་དེ་གཉིས་འགྲུབ་པ་ཡོད་པ་མ་ཡིན་པ་དེའི་ཕྱིར་ད་ལྟར་བྱུང་བ་དང་མ་འོངས་པའི་དུས་ཀྱང་ཡོད་པ་མ་ཡིན་ནོ།
།​རིམ་པའི་ཚུལ་ནི་འདི་ཉིད་ཀྱིས། །​ལྷག་མ་གཉིས་པོ་བསྣོར་བ་དང་། །​མཆོག་དང་ཐ་མ་འབྲིང་ལ་སོགས། །​གཅིག་ལ་སོགས་པའང་ཤེས་པར་བྱ།
།​རིམ་པའི་ཚུལ་འདི་ཉིད་ཀྱིས་དུས་ལྷག་མ་གཉིས་པོ་བསྣོར་བ་དང་མཆོག་དང་ཐ་མ་དང་འབྲིང་ལ་སོགས་པ་དང་གཅིག་དང་གཉིས་དང་མང་པོ་ལ་སོགས་པ་དག་ཀྱང་ཤེས་པར་བྱའོ།
།​འདིར་སྨྲས་པ། དུས་ནི་མ་ལྟོས་པར་ཡང་ཡོད་པ་ཁོ་ན་ཡིན་ཏེ།
སྐད་ཅིག་དང་ཐང་ཅིག་དང་ཡུད་ཙམ་དང་། མཚན་མོ་དང་ཉིན་མོ་དང་ཟླ་བ་ཕྱེད་དང་། ཟླ་བ་དང་དུས་ཚིགས་དང་ནུར་བ་དང་ལོ་ལ་སོགས་པའི་ཚད་དང་ལྡན་པའི་ཕྱིར་རོ། །​འདིར་བཤད་པ། མི་གནས་དུས་སུ་འཛིན་མི་བྱེད།
།​གང་ཞིག་གཟུང་བར་བྱ་བའི་དུས། །​གནས་པ་ཡོད་པ་མ་ཡིན་པས། །​མ་བཟུང་དུས་སུ་ཇི་ལྟར་གདགས། །​དངོས་པོ་མི་གནས་པ་ལ་ནི་སུ་ཡང་དུས་སུ་འཛིན་པར་མི་བྱེད་ལ་
དངོས་པོ་ལས་གཞན་པ་གང་ཞིག་གང་གིས་དུས་དེའི་ངོ་བོ་ཉིད་དུ་གཟུང་བར་བྱ་བའི་ཆོས་གནས་པ་ཡང་ཡོད་པ་མ་ཡིན་པས། མ་བཟུང་བ་དུས་སུ་ཇི་ལྟར་གདགས་ཏེ།
དེའི་ཕྱིར་དུས་ཞེས་བྱ་བ་དངོས་པོ་འགའ་ཡང་མི་འཐད་དོ།
།​འདིར་སྨྲས་པ། དུས་ནི་ཡོད་པ་ཁོ་ན་ཡིན་ཏེ།
སྔ་མ་དང་ཕྱི་མ་དང་ཅིག་ཅར་མ་ཡིན་པ་དང་། ཡུན་རིང་པོ་དང་མྱུར་བ་ཞེས་བྱ་བ་ལ་སོགས་པའི་རྟགས་ཡོད་པའི་ཕྱིར་རོ། །​འདིར་བཤད་པ། གལ་ཏེ་དུས་ནི་དངོས་བརྟེན་ན
།​དངོས་མེད་དུས་ནི་ག་ལ་ཡོད།
།​དངོས་པོ་འགའ་ཡང་ཡོད་མིན་ན།
།​དུས་ལྟ་ཡོད་པར་ག་ལ་འགྱུར།
།​གལ་ཏེ་དུས་དངོས་པོ་ལ་བརྟན་པ་ཡིན་ན།
དངོས་པོ་མེད་ན་དུས་ག་ལ་ཡོད་དེ།
ཅིའི་ཕྱིར་ཞེ་ན། དངོས་པོ་འགའ་ཡང་མི་འཐད་དོ་ཞེས་བསྟན་ཟིན་པའི་ཕྱིར་རོ། །​དངོས་པོ་འགའ་ཡང་ཡོད་པ་མ་ཡིན་ན་
དུས་ལྟ་ཡོད་པར་ག་ལ་འགྱུར་ཏེ་
མགལ་མེའི་འཁོར་ལོ་བཞིན་ནོ།
།​དུས་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་བཅུ་དགུ་པའོ།།
།​།འདིར་སྨྲས་པ། དུས་ནི་ཡོད་པ་ཁོ་ན་ཡིན་ཏེ།
དུས་དང་རྒྱུ་རྐྱེན་ཚོགས་པ་ཉིད་ལས་འབྲས་བུ་འགྲུབ་པའི་ཕྱིར་རོ། །​དེ་ལྟ་བས་ན་ཚོགས་པ་ཉིད་དང་། དེ་ལས་བྱུང་བའི་འབྲས་བུ་ཡང་ཡོད་དོ།
།​འདིར་བཤད་པ། གལ་ཏེ་རྒྱུ་དང་རྐྱེན་རྣམས་ཀྱི། །​ཚོགས་པ་ཉིད་ལས་སྐྱེ་གྱུར་ན།
།​ཚོགས་ལ་འབྲས་བུ་ཡོད་ན་
ནི། །​ཇི་ལྟར་ཚོགས་པ་ཉིད་ལས་སྐྱེ། །​གལ་ཏེ་རྒྱུ་དང་རྐྱེན་རྣམས་ཀྱི་ཚོགས་པ་ཉིད་ལས་འབྲས་བུ་སྐྱེ་བར་གྱུར་ན
ཚོགས་པ་ཉིད་དེ་ལ་འབྲས་བུ་དེ་ཡོད་པ་ཉིད་ཡིན་ན་ནི། འབྲས་བུ་ཡོད་པ་དེ་ཇི་ལྟར་ཚོགས་པ་ཉིད་དེ་ལས་སྐྱེ་བར་འགྱུར་ཏེ།
དེ་ནི་མི་རིགས་སོ།
།​ཅིའི་ཕྱིར་ཞེ་ན།
ཡོད་པ་ལ་སྐྱེ་བ་མི་འཐད་པའི་ཕྱིར་རོ། །​འདིར་སྨྲས་པ། རྒྱུ་དང་རྐྱེན་རྣམས་ཀྱི་ཚོགས་པ་ཉིད་ལ་འབྲས་བུ་མེད་མོད་ཀྱི་འོན་ཀྱང་དེ་ལས་སྐྱེའོ།
།​འདིར་བཤད་པ། གལ་ཏེ་རྒྱུ་དང་རྐྱེན་རྣམས་ཀྱི། །​ཚོགས་པ་ཉིད་ལས་སྐྱེ་འགྱུར་ན།
།​ཚོགས་ལ་འབྲས་བུ་མེད་ན་
ནི། །​ཇི་ལྟར་ཚོགས་པ་ཉིད་ལས་སྐྱེ། །​གལ་ཏེ་རྒྱུ་དང་རྐྱེན་རྣམས་ཀྱི་ཚོགས་པ་ཉིད་ལས་འབྲས་བུ་སྐྱེ་བར་འགྱུར་ན
ཚོགས་པ་ཉིད་དེ་ལ་འབྲས་བུ་དེ་མེད་པ་ཉིད་ཡིན་ན་ནི། འབྲས་བུ་མེད་པ་དེ་ཇི་ལྟར་ཚོགས་པ་ཉིད་དེ་ལས་སྐྱེ་བར་འགྱུར་ཏེ།དེ་མི་རིགས་སོ།
།​ཅིའི་ཕྱིར་ཞེ་ན།
མེད་པ་སྐྱེ་བ་མི་འཐད་པའི་ཕྱིར་རོ། །​ཡང་གཞན་ཡང་། གལ་ཏེ་རྒྱུ་དང་རྐྱེན་རྣམས་ཀྱི། ཚོགས་ལ་འབྲས་བུ་ཡོད་ན་
ནི། ཚོགས་ལ་གཟུང་དུ་ཡོད་རིགས་ན།
ཚོགས་པ་ཉིད་ལ་གཟུང་དུ་མེད།
གལ་ཏེ་རྒྱུ་དང་རྐྱེན་རྣམས་ཀྱི་ཚོགས་པ་ཉིད་འབྲས་བུ་དེ་ཡོད་པ་ཉིད་ཡིན་པར་གྱུར་ན།
དེ་ལྟ་ན་ཚོགས་པ་ཉིད་དེ་ལ་འབྲས་བུ་ཡོད་པ་དེ་མིག་གིས་གཟུགས་བལྟ་བ་དང་ཡིད་ཀྱིས་ཆོས་གཟུང་བའི་བར་དག་བཞིན་དུ། གཟུང་དུ་ཡོད་པའི་རིགས་ན་ཚོགས་པ་ཉིད་ལ་གཟུང་དུ་མེད་པས། དེའི་ཕྱིར་ཚོགས་པ་ཉིད་ལ་འབྲས་བུ་དེ་ཡོད་དོ་ཞེས་བྱ་བ་དེ་རིགས་པ་མ་ཡིན་ནོ།
།​ཡང་གཞན་ཡང་། གལ་ཏེ་རྒྱུ་དང་རྐྱེན་རྣམས་ཀྱི། །​ཚོགས་ལ་འབྲས་བུ་མེད་ན་
ནི། །​རྒྱུ་རྣམས་དང་ནི་རྐྱེན་དག་ཀྱང་། །​རྒྱུ་ཅན་མ་ཡིན་མཚུངས་པར་འགྱུར།
།​གལ་ཏེ་རྒྱུ་དང་རྐྱེན་རྣམས་ཀྱི་ཚོགས་པ་ཉིད་ལ་འབྲས་བུ་དེ་མེད་པ་ཉིད་ཡིན་པར་གྱུར་ན།
དེ་ལྟ་ན་རྒྱུ་རྣམས་དང་རྐྱེན་དག་ཀྱང་རྒྱུ་དང་རྐྱེན་མ་ཡིན་པ་རྣམས་དང་མཚུངས་པར་འགྱུར་བས་དེ་ནི་མི་འདོད་དེ།
དེའི་ཕྱིར་ཚོགས་པ་ཉིད་ལ་འབྲས་བུ་མེད་པ་སྐྱེའོ་ཞེས་བྱ་བ་དེའི་རིགས་པ་མ་ཡིན་ནོ།
།​འདིར་སྨྲས་པ། རྒྱུས་འབྲས་བུ་ལ་རྒྱུ་བྱིན་ནས་
འགགས་པས་དེའི་ཕྱིར་ཚོགས་པ་ཉིད་ལ་འབྲས་བུ་མེད་ཀྱང་འབྲས་བུ་རྒྱུ་དང་བཅས་པ་ཉིད་ཀྱང་ཡིན་ལ་
ཇི་སྐད་བཤད་པའི་སྐྱོན་དུ་ཡང་མི་འགྱུར་རོ། །​འདིར་བཤད་པ། གལ་ཏེ་རྒྱུས་ནི་འབྲས་བུ་ལ།
།​རྒྱུ་བྱིན་ནས་ནི་འགག་འགྱུར་ན།
།​གང་བྱིན་པ་དང་གང་འགགས་པའི། །​རྒྱུ་ཡི་བདག་ཉིད་གཉིས་སུ་འགྱུར།
།​གལ་ཏེ་རྒྱུས་འབྲས་བུ་ལ་རྒྱུ་བྱིན་ནས་འགག་པ་འགྱུར་ན།
དེ་ལྟ་ན་གང་བྱིན་པ་དང་། གང་འགགས་པ་དེས་རྒྱུའི་བདག་ཉིད་གཉིས་སུ་འགྱུར་བས་དེ་ཡང་མི་འདོད་དེ།
དེའི་ཕྱིར་རྒྱུས་འབྲས་བུ་ལ་རྒྱུ་བྱིན་ནས་འགག་པར་འགྱུར་རོ། །​ཞེས་བྱ་བ་དེ་རིགས་པ་མ་ཡིན་ནོ།
།​འདིར་སྨྲས་པ། རྒྱུས་འབྲས་བུ་ལ་རྒྱུ་བྱིན་ནས་འགག་པ་མ་ཡིན་གྱིས་འདི་ལྟར་རྒྱུ་འགགས་མ་ཐག་ཏུ་འབྲས་བུ་སྐྱེའོ།
།​འདིར་བཤད་པ། གལ་ཏེ་རྒྱུས་ནི་འབྲས་བུ་ལ།
།​རྒྱུ་མ་བྱིན་པར་འགག་འགྱུར་ན།
།​རྒྱུ་འགགས་ནས་ནི་སྐྱེས་པ་ཡི། །​འབྲས་བུ་དེ་ནི་རྒྱུ་མེད་འགྱུར།
།​གལ་ཏེ་རྒྱུས་འབྲས་བུ་ལ་རྒྱུ་མ་བྱིན་པར་འགག་པར་འགྱུར་ན།
དེ་ལྟ་ན་རྒྱུ་འགགས་ནས་སྐྱེས་པའི་འབྲས་བུ་དེ་རྒྱུ་མེད་པར་འགྱུར་བས་དེ་ནི་མི་འདོད་དེ།
དེའི་ཕྱིར་རྒྱུས་འབྲས་བུ་ལ་རྒྱུ་མ་བྱིན་པར་འགག་པར་འགྱུར་རོ། །​ཞེས་བྱ་བ་དེ་རིགས་པ་མ་ཡིན་ནོ།
།​འདིར་སྨྲས་པ། འབྲས་བུ་ནི་ཚོགས་པ་ཉིད་དང་ལྷན་ཅིག་སྐྱེའོ།
།​འདིར་བཤད་པ། གལ་ཏེ་ཚོགས་དང་ལྷན་ཅིག་ཏུ། །​འབྲས་བུ་ཡང་ནི་སྐྱེ་འགྱུར་ན།
།​སྐྱེད་པ་དང་ནི་གང་བསྐྱེད་པ། །​དུས་གཅིག་པར་ནི་ཐལ་བར་འགྱུར།
།​གལ་ཏེ་ཚོགས་པ་དང་འབྲས་བུ་ལྷན་ཅིག་ཁོ་ན་སྐྱེ་བར་གྱུར་ན།
དེ་ལྟ་ན་སྐྱེད་པ་ཚོགས་པ་ཉིད་གང་ཡིན་པ་དང་བསྐྱེད་པ་འབྲས་བུ་གང་ཡིན་པ་ཕ་དང་བུ་ལྟ་བུ་དེ་དག་དུས་གཅིག་ཏུ་འབྱུང་བར་ཐལ་བར་འགྱུར་བ་དེ་ནི་མི་འདོད་དེ།
དེའི་ཕྱིར་འབྲས་བུ་ཚོགས་པ་ཉིད་དང་ལྷན་ཅིག་སྐྱེའོ་ཞེས་བྱ་བ་དེ་རིགས་པ་མ་ཡིན་ནོ།
།​འདིར་སྨྲས་པ། འབྲས་བུ་ནི་ཚོགས་པ་ཉིད་ཀྱི་སྔ་རོལ་ཉིད་ན་ཡོད་དེ།
དེ་ནི་ཕྱིས་ཚོགས་པ་ཉིད་སྐྱེས་པས་གསལ་བར་བྱེད་དེ་མར་མེ་དང་བུམ་པ་བཞིན་ནོ།
།​འདིར་བཤད་པ། གལ་ཏེ་ཚོགས་པའི་སྔ་རོལ་ན།
།​འབྲས་བུ་སྐྱེས་པར་གྱུར་ན་ནི། །​རྒྱུ་དང་རྐྱེན་རྣམས་མེད་པ་ཡི། །​འབྲས་བུ་རྒྱུ་མེད་འབྱུང་བར་འགྱུར།
།​གལ་ཏེ་ཚོགས་པ་ཉིད་ཀྱི་སྔ་རོལ་དུ་འབྲས་བུ་སྐྱེས་པར་གྱུར་ན།
དེ་ལྟར་ན་རྒྱུ་དང་རྐྱེན་རྣམས་མེད་པའི་འབྲས་བུ་རྒྱུ་མེད་པ་ལ་འབྱུང་བར་འགྱུར་བས་དེ་ནི་མི་འདོད་དེ།
སྐྱོན་ཆེན་པོར་ཐལ་བར་འགྱུར་བའི་ཕྱིར་རོ། །​དེའི་ཕྱིར་འབྲས་བུ་ཚོགས་པ་ཉིད་ཀྱི་སྔ་རོལ་ན་ཡོད་དོ་ཞེས་བྱ་བ་དེ་རིགས་པ་མ་ཡིན་ནོ།
།​འདིར་སྨྲས་པ། རྒྱུས་རྒྱུའི་ངོ་བོ་ཉིད་ཡོངས་སུ་མ་སྤངས་པ་འགག་པ་འབྲས་བུའི་བདག་ཉིད་དུ་གནས་ཏེ།
རྒྱུ་ཡོངས་སུ་གྱུར་པ་ལས་འབྲས་བུར་འགྲུབ་པོ། །​འདིར་བཤད་པ། གལ་ཏེ་རྒྱུ་འགགས་འབྲས་བུ་ན།
།​རྒྱུ་ནི་ཀུན་ཏུ་འཕོ་བར་འགྱུར།
།​སྔོན་སྐྱེས་པ་ཡི་རྒྱུ་ཡང་ནི། །​ཡང་སྐྱེ་བར་ནི་ཐལ་བར་འགྱུར།
།​གལ་ཏེ་རྒྱུས་རྒྱུའི་ངོ་བོ་ཉིད་ཡོངས་སུ་མ་སྤངས་པ། འགགས་པ་འབྲས་བུའི་བདག་ཉིད་དུ་གནས་ཤིང་རྒྱུ་ཡོངས་སུ་འགྱུར་བ་ལས་འབྲས་བུ་འགྲུབ་ན།
དེ་ལྟ་ན་རྒྱུ་ཀུན་ཏུ་འཕོ་བར་འགྱུར་གྱི་སྐྱེ་བ་མ་ཡིན་པར་འགྱུར།
གཞན་ཡང་འདི་ལ་རྒྱུ་རྣམ་པ་གཉིས་སུ་བསམ་པ་ལྷན་ཅིག་སྐྱེས་པ་དང་སྔོན་སྐྱེས་པ་དག་ལས། དེ་ལ་སྔོན་སྐྱེས་པའི་རྒྱུ་ཉིད་ཀྱང་ཡང་སྐྱེ་བར་ཐལ་བར་འགྱུར་རོ། །​འདིར་སྨྲས་པ། འབྲས་བུ་སྔ་ན་ཡོད་པ་ཉིད་རྒྱུ་འགགས་པས་སྐྱེད་པར་བྱེད་དོ།
།​འདིར་བཤད་པ། འགགས་པ་ནུབ་པར་གྱུར་པ་ཡིས། །​འབྲས་བུ་སྐྱེས་པ་ཇི་ལྟར་སྐྱེད།
།​རྒྱུ་འགགས་པ་ནུབ་པར་གྱུར་པས་འབྲས་བུ་སྐྱེས་པ་རིགས་པ་གང་གིས་སྐྱེས་པར་འགྱུར།
འདིར་སྨྲས་པ། འོ་ན་འབྲས་བུ་སྔ་ན་ཡོད་པ་རྒྱུ་གནས་པས་སྐྱེད་པར་བྱེད་དོ།
།​འདིར་བཤད་པ། འབྲས་བུ་དང་ནི་འབྲེལ་པའི་རྒྱུ། །​གནས་པས་ཀྱང་ནི་ཇི་ལྟར་སྐྱེད།
།​འབྲས་བུ་དང་འབྲེལ་བའི་རྒྱུ་གནས་པས་ཀྱང་རིགས་པ་གང་གིས་འབྲས་བུ་སྐྱེད་པར་འགྱུར།
འདིར་སྨྲས་པ། རྒྱུ་དང་འབྲས་བུ་དང་མ་འབྲེལ་བ་དེས་འབྲས་བུ་སྐྱེད་པར་བྱེད་དོ།
།​འདིར་བཤད་པ། ཅི་སྟེ་དེ་འབྲས་མ་འབྲེལ་ན།
།​འབྲས་བུ་གང་ཞིག་སྐྱེད་པར་བྱེད།
།​ཅི་སྟེ་རྒྱུ་དེ་འབྲས་བུ་དང་མ་འབྲེལ་པ་ཡིན་ན་དེས་འབྲས་བུ་གང་ཞིག་སྐྱེད་པར་བྱེད་དེ།
ཅིའི་ཕྱིར་ཞེ་ན། འབྲས་བུ་མ་སྐྱེས་ཤིང་སྔོན་ན་མེད་པ་རྒྱུ་དང་མ་འབྲེལ་པའི་ཕྱིར་རོ། །​ཡང་གཞན་ཡང་། རྒྱུས་ནི་མཐོང་དང་མ་མཐོང་བར། །​འབྲས་བུ་སྐྱེད་པར་མི་བྱེད་དོ།
།​འདི་ལ་མིག་གི་དབང་པོ་ནི་མིག་གི་རྣམ་པར་ཤེས་པའི་རྒྱུ་ཡིན་ན།
དེའི་གཟུགས་མཐོང་ནས་མིག་གི་རྣམ་པར་ཤེས་པ་སྐྱེད་པར་བྱེད་དམ། མ་མཐོང་བར་སྐྱེད་པར་བྱེད་གྲང་ན།
གཉི་ག་ལྟར་ཡང་མི་འཐད་དེ།
ཅིའི་ཕྱིར་ཞེ་ན། མཐོང་ན་
ནི་དོན་མེད་པ་ཉིད་དུ་འགྱུར་བའི་ཕྱིར་དང་། མ་མཐོང་ན་
ཡང་རྐྱེན་མེད་པའི་ཕྱིར་རོ། །​འདིར་སྨྲས་པ། རྒྱུས་ནི་འབྲས་བུ་སྐྱེད་པར་བྱེད་པ་ཉིད་དེ།
འབྲས་བུའི་རྒྱུ་ཡིན་པའི་ཕྱིར་རོ། །​འདིར་བཤད་པ། འདི་ལ་གལ་ཏེ་རྒྱུས་འབྲས་བུ་སྐྱེད་པར་གྱུར་ན།
ཕྲད་ནས་སྐྱེད་པར་འགྱུར་གྲང་ན།
འབྲས་བུ་དང་རྒྱུ་དག་ཕྲད་པ་ནི་ནམ་ཡང་མི་འཐད་དེ།
ཅི་ལྟ་ཞེ་ན།
འབྲས་བུ་འདས་པ་རྒྱུ་འདས་དང་། །​མ་སྐྱེས་པ་དང་སྐྱེས་པ་དང་། །​ལྷན་ཅིག་ཕྲད་པར་འགྱུར་བ་ནི། །​ནམ་ཡང་ཡོད་པ་མ་ཡིན་ནོ།
།​འབྲས་བུ་འདས་པ་ནི་རྒྱུ་འདས་པ་དང་མ་སྐྱེས་པ་དང་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་ཏེ།
འདས་པ་དང་མ་འོངས་པ་དག་གིས་འབྲས་བུ་དང་རྒྱུ་དག་མེད་པའི་ཕྱིར་རོ། །​འབྲས་བུ་འདས་པ་དང་རྒྱུ་སྐྱེས་པ་ཡང་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་ཏེ
འབྲས་བུ་མེད་པའི་ཕྱིར་རོ། །​འབྲས་བུ་མ་སྐྱེས་རྒྱུ་མ་སྐྱེས།
།​འདས་པ་དང་ནི་སྐྱེས་པ་དང་། །​ལྷན་ཅིག་ཕྲད་པར་འགྱུར་བ་ནི། །​ནམ་ཡང་ཡོད་པ་མ་ཡིན་ནོ།
།​འབྲས་བུ་མ་སྐྱེས་པ་ནི་རྒྱུ་མ་སྐྱེས་པ་དང་འདས་པ་དང་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་ཏེ།
འདས་པ་དང་མ་འོངས་པ་དག་གིས་འབྲས་བུ་དང་རྒྱུ་དག་མེད་པའི་ཕྱིར་རོ། །​འབྲས་བུ་མ་སྐྱེས་པ་དང་རྒྱུ་མེད་པ་ཡང་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་ཏེ
འབྲས་བུ་མེད་པའི་ཕྱིར་རོ། །​འབྲས་བུ་སྐྱེས་པ་རྒྱུ་སྐྱེས་དང་། །​མ་སྐྱེས་པ་དང་འདས་པ་དང་། །​ལྷན་ཅིག་ཕྲད་པར་འགྱུར་བ་ནི། །​ནམ་ཡང་ཡོད་པ་མ་ཡིན་ནོ།
།​འབྲས་བུ་སྐྱེས་པ་ནི་རྒྱུ་སྐྱེས་པ་དང་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་ཏེ།
རྒྱུ་དང་འབྲས་བུ་གཉིས་དུས་གཅིག་ཏུ་འབྱུང་བ་བཀག་པའི་ཕྱིར་རོ། །​འབྲས་བུ་སྐྱེས་པ་དང་རྒྱུ་མ་སྐྱེས་པ་དང་འདས་པ་ཡང་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་ཏེ
འདས་པ་དང་མ་འོངས་པ་དག་གི་རྒྱུ་དག་མེད་པའི་ཕྱིར་རོ། །​ད་ལྟར་དུས་གསུམ་གྱི་རྒྱུ་དང་འབྲས་བུ་དག་ལྷན་ཅིག་ཕྲད་པར་འགྱུར་བ་ནམ་ཡང་ཡོད་པ་མ་ཡིན་པ་དེའི་ཕྱིར་རྒྱུས་འབྲས་བུ་སྐྱེད་པར་བྱེད་པ་ཉིད་དེ།
འབྲས་བུའི་རྒྱུ་ཡིན་ཕྱིར་ཞེས་གང་སྨྲས་པ་དེ་རིགས་པ་མ་ཡིན་ནོ།
།​ཕྲད་པ་ཡོད་པ་མ་ཡིན་ན།
།​རྒྱུས་ནི་འབྲས་བུ་ཇི་ལྟར་སྐྱེད།
།​ཡོད་པར་གྱུར་པ་མ་ཡིན་པའི་ཕྱིར་རོ། །​ཕྲད་པ་ཡོད་པ་ཡིན་ན་ཡང་། །​རྒྱུས་ནི་འབྲས་བུ་ཇི་ལྟར་སྐྱེད།
།​ཡོད་པར་གྱུར་པའི་ཕྱིར་རོ། །​ཡང་རྒྱུའི་དབང་དུ་བྱས་ནས་རྣམ་གྲངས་གཞན་དུ་དཔྱད་དེ།
གལ་ཏེ་འབྲས་བུས་སྟོང་པའི་རྒྱུས། །​ཇི་ལྟར་འབྲས་བུ་སྐྱེད་པར་བྱེད།
།​འབྲས་བུ་སྟོང་པའི་ཕྱིར་རོ། །​དཔེར་ན་དེ་ལས་གཞན་པ་བཞིན་ནོ།
།​གལ་ཏེ་འབྲས་བུས་མི་སྟོང་རྒྱུས། །​ཇི་ལྟར་འབྲས་བུ་སྐྱེད་པར་བྱེད།
།​འབྲས་བུ་མི་སྟོང་པའི་ཕྱིར་དཔེར་ན་འབྲས་བུའི་བདག་ཉིད་བཞིན་ནོ།
།​ཡང་འབྲས་བུའི་དབང་དུ་བྱས་ནས་རྣམ་གྲངས་གཞན་དུ་དཔྱད་དེ།
འབྲས་བུ་མི་སྟོང་སྐྱེ་མི་འགྱུར།
།​མི་སྟོང་འགག་པར་མི་འགྱུར་རོ། །​མི་སྟོང་དེ་ནི་མ་འགགས་དང་། །​མ་སྐྱེས་པར་ཡང་འགྱུར་བ་ཡིན།
།​འབྲས་བུ་སྐྱེ་བའི་སྔ་རོལ་ན་འབྲས་བུའི་བདག་ཉིད་ཀྱིས་སྟོང་པ་ནི་སྐྱེ་བ་དང་འགག་པར་མི་འགྱུར་ཏེ།
ཅིའི་ཕྱིར་ཞེ་ན། རང་གི་བདག་ཉིད་ཀྱིས་ངེས་པར་གནས་པའི་ཕྱིར་རོ། །​དེའི་ཕྱིར་འབྲས་བུ་སྐྱེ་བའི་སྔ་རོལ་ན་འབྲས་བུའི་བདག་ཉིད་ཀྱིས་མི་སྟོང་པར་ཡོངས་སུ་རྟོག་ན་
རྟག་པའི་ཕྱིར་དེ་ནི་མ་འགགས་པ་དང་མ་སྐྱེས་པར་ཡང་ཐལ་བར་འགྱུར་བས་དེ་ནི་མི་འདོད་དེ
འབྲས་བུ་ནི་སྐྱེ་བ་དང་འགག་པའི་ཆོས་ཅན་ཉིད་དུ་འདོད་དོ།
།​སྟོང་པ་ཇི་ལྟར་སྐྱེ་འགྱུར་ཞིང་།
།​སྟོང་པ་ཇི་ལྟར་འགག་པར་འགྱུར།
།​སྟོང་པ་དེ་ཡང་མ་འགགས་དང་། །​མ་སྐྱེས་པར་ཡང་ཐལ་བར་འགྱུར།
།​འབྲས་བུ་སྐྱེ་བའི་སྔ་རོལ་ན་འབྲས་བུའི་བདག་ཉིད་ཀྱིས་སྟོང་པ་ནི་སྐྱེ་བ་དང་འགག་པར་མི་འགྱུར་ཏེ།
ཅིའི་ཕྱིར་ཞེ་ན། རང་གི་བདག་ཉིད་ཀྱིས་ངེས་པར་མི་གནས་པའི་ཕྱིར་རོ། །​དེའི་ཕྱིར་འབྲས་བུ་སྐྱེ་བའི་སྔ་རོལ་ན་འབྲས་བུའི་བདག་ཉིད་ཀྱིས་སྟོང་པར་ཡོངས་སུ་རྟོག་ན་
མེད་པའི་ཕྱིར་དེ་ཡང་མ་འགགས་པ་དང་མ་སྐྱེས་པ་ཡང་ཐལ་བར་འགྱུར་བས་དེ་ཡང་མི་འདོད་དེ
འབྲས་བུ་ནི་སྐྱེ་བ་དང་འགག་པའི་ཆོས་ཅན་ཉིད་དུ་འདོད་དོ།
།​ཡང་གཞན་ཡང་། རྒྱུ་དང་འབྲས་བུ་དག་དེ་ཉིད་དང་གཞན་ཉིད་མ་ཡིན་པའི་དབང་དུ་བྱས་ནས་རྣམ་གྲངས་གཞན་དུ་དཔྱད་དེ།
རྒྱུ་དང་འབྲས་བུ་གཅིག་ཉིད་དུ། །​ནམ་ཡང་འཐད་པར་མི་འགྱུར་རོ། །​རྒྱུ་དང་འབྲས་བུ་གཞན་ཉིད་དུ། །​ནམ་ཡང་འཐད་པར་མི་འགྱུར་རོ། །​སྐྱོན་ཅིར་འགྱུར་ཞེ་ན
རྒྱུ་དང་འབྲས་བུ་གཅིག་ཉིད་ན།
།​སྐྱེ་དང་བསྐྱེད་པ་གཅིག་ཏུ་འགྱུར།
།​རྒྱུ་དང་འབྲས་བུ་གཞན་ཉིད་ན།
།​རྒྱུ་དང་རྒྱུ་མིན་མཚུངས་པར་འགྱུར།
།​དེ་ལྟ་བས་ན་རྒྱུ་དང་འབྲས་བུ་དག་གཅིག་པ་ཉིད་དང་གཞན་ཉིད་དུ་མི་འཐད་དོ།
།​ཡང་གཞན་ཡང་། འབྲས་བུ་ངོ་བོ་ཉིད་ཡོད་པ་དང་མེད་པའི་དབང་དུ་བྱས་ནས་རྣམ་གྲངས་གཞན་དུ་དཔྱད་དེ།
འབྲས་བུ་ངོ་བོ་ཉིད་ཡོད་ན།
།​རྒྱུས་ནི་ཅི་ཞིག་སྐྱེད་པར་འགྱུར།
།​འབྲས་བུའི་ངོ་བོ་ཉིད་ཡོད་པ་སྐྱེས་པ་ནི་ཐ་སྙད་དུ་ཡང་བསྟན་པ་དཀའ་བའི་ཕྱིར་རོ། །​འབྲས་བུ་ངོ་བོ་ཉིད་མེད་ན།
།​རྒྱུས་ནི་ཅི་ཞིག་བསྐྱེད་པར་འགྱུར།
།​འབྲས་བུ་ངོ་བོ་ཉིད་མེད་པ་སྐྱེ་བ་ཡང་ཐ་སྙད་དུ་ཡང་བསྟན་དཀའ་བའི་ཕྱིར་རོ། །​དེ་ལྟ་བས་ན་འབྲས་བུ་ངོ་བོ་ཉིད་ཡོད་པ་དང་མེད་པ་ཡང་རྒྱུས་སྐྱེད་པར་མི་འཐད་དོ།
།​སྐྱེ་བ་ཡོད་པ་མ་ཡིན་ན།
།​རྒྱུ་ཉིད་འཐད་པར་མི་འགྱུར་རོ། །​དེ་ལྟར་རྒྱུ་གང་གིས་ཀྱང་འབྲས་བུ་སྐྱེད་པར་མི་བྱེད་པས་རྒྱུ་ཉིད་འཐད་པར་མི་འགྱུར་རོ། །​འདིར་སྨྲས་པ། རྒྱུ་ནི་འབྲས་བུ་སྐྱེད་པར་བྱེད་པ་ཉིད་དེ།
རྒྱུ་འདིའི་འབྲས་བུ་འདིའོ་ཞེས་བརྗོད་པའི་ཕྱིར་རོ། །​འདིར་བཤད་པ། རྒྱུ་ཉིད་འཐད་པ་ཡོད་མིན་ན།
།​འབྲས་བུ་གང་གི་ཡིན་པར་འགྱུར།
།​འབྲས་བུ་སྐྱེད་པའི་རྒྱུ་ཉིད་ཡོད་པ་མ་ཡིན་ན།
འབྲས་བུ་དེ་གང་གི་ཡིན་པར་འགྱུར་ཏེ།
དེའི་ཕྱིར་རྒྱུས་ནི་འབྲས་བུ་སྐྱེད་པར་བྱེད་པ་ཉིད་དེ་རྒྱུ་འདིའི་འབྲས་བུ་འདིའོ་ཞེས་བརྗོད་པའི་ཕྱིར་རོ། །​ཞེས་གང་སྨྲས་པ་དེ་རིགས་པ་མ་ཡིན་ནོ།
།​འདིར་སྨྲས་པ། རྒྱུ་འབའ་ཞིག་ལས་འབྲས་བུ་འགྲུབ་པ་མ་ཡིན་གྱི། ཚོགས་པ་རྙེད་ན་འབྲས་བུ་འགྲུབ་པར་འགྱུར་ལ།
དུས་ཀྱང་ཚོགས་པའི་ཡན་ལག་ཡིན་པས་དེ་ན་ཚོགས་པས་སྐྱེད་པའི་འབྲས་བུ་ཡོད་དོ།
།​འདིར་བཤད་པ། རྒྱུ་རྣམས་དང་ནི་རྐྱེན་དག་གི །​ཚོགས་པ་གང་ཡིན་དེ་
ཡིས་ནི། །​བདག་གིས་བདག་ཉིད་མི་བསྐྱེད་ན
།​འབྲས་བུ་ཇི་ལྟར་སྐྱེད་པར་བྱེད།
།​རྒྱུ་དང་རྐྱེན་རྣམས་ཀྱི་ཚོགས་པས་འབྲས་བུ་སྐྱེད་པར་བྱེད་དོ་ཞེས་བྱ་བར་བརྟགས་པ་གང་ཡིན་པ་དེས་ནི།རེ་ཞིག་བདག་གིས་བདག་ཉིད་མི་སྐྱེད་དེ
ཅིའི་ཕྱིར་ཞེ་ན། ཚོགས་པ་ནི་རྫས་སུ་ཡོད་པ་མ་ཡིན་པའི་ཕྱིར་རོ། །​དེ་ལྟར་ཚོགས་པ་བདག་གིས་བདག་ཉིད་མི་བསྐྱེད་པ་དེས་འབྲས་བུ་ཇི་ལྟར་སྐྱེད་པར་བྱེད་དེ་
བདག་ཉིད་རབ་ཏུ་མ་གྲུབ་པའི་ཕྱིར་རོ། །​ཡང་ན་འབྲས་བུ་སྐྱེ་བ་རྣམ་པ་ཐམས་ཅད་དུ་མི་འཐད་པའི་ཕྱིར། དེའི་ཚོགས་པ་ཡང་མེད་པས་དེས་འབྲས་བུ་ཇི་ལྟར་སྐྱེད་པར་བྱེད་དེ་
འབྲས་བུ་མེད་པའི་ཕྱིར་རོ། །​དེའི་ཕྱིར་ཚོགས་པས་བྱས་པ་དང་། །​ཚོགས་མིན་བྱས་པའི་འབྲས་བུ་མེད།
།​དེ་ལྟར་གང་གི་ཕྱིར་ཚོགས་པ་དེ་བདག་ཉིད་མ་སྐྱེས་ཤིང་རབ་ཏུ་མ་གྲུབ་པ་དེའི་ཕྱིར་ཚོགས་པས་བྱས་པའི་འབྲས་བུ་མེད་དོ།
།​གང་གི་ཚེ་ཚོགས་པས་བྱས་པའི་འབྲས་བུ་ཉིད་མི་འཐད་པ་དེའི་ཚེ། ཚོགས་པ་མ་ཡིན་པས་བྱས་པའི་འབྲས་བུ་རྒྱུ་མེད་པ་ལས་བྱུང་བ་ཡང་མི་འཐད་པས་ཚོགས་པ་མ་ཡིན་པས་བྱས་པའི་འབྲས་བུ་ཡང་མེད་དོ།
།​འདིར་སྨྲས་པ། ཚོགས་པ་ནི་རྫས་སུ་ཡོད་པ་ཉིད་དེ་རང་གི་ཡན་ལག་དག་ལས་གཞན་མ་ཡིན་པའི་ཕྱིར་རོ། །​འདིར་བཤད་པ། འབྲས་བུ་ཡོད་པ་མ་ཡིན་ན
།​རྐྱེན་གྱི་ཚོགས་པ་ག་ལ་ཡོད།
།​གང་གི་ཕྱིར་འབྲས་བུ་སྐྱེ་བ་མེད་པ་དང་རྫས་སུ་ཡོད་པ་ཉིད་མ་ཡིན་པ་དེའི་ཕྱིར་རྐྱེན་གྱི་ཚོགས་པ་ག་ལ་ཡོད་དེ།
དེ་ལ་ཚོགས་པ་ནི་རྫས་སུ་ཡོད་པ་ཉིད་དེ་རང་གི་ཡན་ལག་དག་ལས་གཞན་མ་ཡིན་པའི་ཕྱིར་རོ་ཞེས་གང་སྨྲས་པ་དེ་རིགས་པ་མ་ཡིན་ཏེ།
ས་བོན་ཚིག་པ་བཞིན་ནོ།
།​རྒྱུ་དང་འབྲས་བུ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་པའོ།།
།​།འདིར་སྨྲས་པ། དུས་ལ་སོགས་པ་དག་ནི་ཡོད་པ་ཁོ་ན་ཡིན་ཏེ།
འབྱུང་བ་དང་འཇིག་པའི་རྒྱུ་ཡིན་པའི་ཕྱིར་རོ། །​འདིར་བཤད་པ། འཇིག་པ་འབྱུང་བ་མེད་པར་རམ། །​ལྷན་ཅིག་ཡོད་པ་ཉིད་མ་ཡིན།
།​འཇིག་པ་ནི་འབྱུང་བ་མེད་པར་རམ། འབྱུང་བ་དང་ལྷན་ཅིག་ཀྱང་ཡོད་པ་ཉིད་མ་ཡིན་ཏེ།
རིགས་པ་གང་གིས་ཤེ་ན།
བཤད་པ། གལ་ཏེ་འཇིག་པ་འབྱུང་བ་མེད་པར་ཡོད་པ་ཉིད་དུ་གྱུར་ན།
འབྱུང་བ་ལ་མ་ལྟོས་པ་རྒྱུ་མེད་པར་རབ་ཏུ་འགྲུབ་པར་འགྱུར་བས་དེ་ནི་མི་འདོད་དེ།
དེའི་ཕྱིར་འཇིག་པ་འབྱུང་བ་མེད་པར་ཡོད་པ་ཉིད་མ་ཡིན་ནོ།
།​གལ་ཏེ་འཇིག་པ་འབྱུང་བ་དང་ལྷན་ཅིག་ཡོད་པ་ཉིད་ཡིན་པར་གྱུར་པ་དེ་ལྟ་ན་ཡང་སོ་སོར་གྲུབ་པས། རྒྱུ་མེད་པ་ལས་འབྱུང་བར་འགྱུར་ཏེ་
སོ་སོར་གྲུབ་པ་ཉིད་ཡིན་ན་
ལྷན་ཅིག་ཡོད་པ་ཉིད་དུ་བརྟག་ཏུ་རུང་བས་དེ་ཡང་མི་འདོད་དེ
དེའི་ཕྱིར་འཇིག་པ་འབྱུང་བ་དང་ལྷན་ཅིག་ཀྱང་ཡོད་པ་ཉིད་མ་ཡིན་ནོ།
།​འདིར་སྨྲས་པ། གལ་ཏེ་འཇིག་པ་འབྱུང་བ་མེད་པར་རམ། ལྷན་ཅིག་ཡོད་པ་ཉིད་མ་ཡིན་ན།
འོ་ན་ད་འབྱུང་བ་ནི་ཡོད་དོ།
།​འདིར་བཤད་པ། འབྱུང་བ་འཇིག་པ་མེད་པར་རམ། །​ལྷན་ཅིག་ཡོད་པ་ཉིད་མ་ཡིན།
།​འབྱུང་བ་ཡང་འཇིག་པ་མེད་པར་རམ། འཇིག་པ་དང་ལྷན་ཅིག་ཀྱང་ཡོད་པ་ཉིད་མ་ཡིན་ཏེ།
རིགས་པ་གང་གིས་ཤེ་ན།
བཤད་པ། གལ་ཏེ་འབྱུང་བ་འཇིག་པ་མེད་པར་ཡོད་པ་ཉིད་དུ་གྱུར་ན།
རྟག་པ་དང་མི་འགྱུར་བར་འགྱུར་ཏེ།
འཇིག་རྟེན་ན་རྟག་པ་དང་མི་འགྱུར་བ་ནི་འགའ་ཡང་མི་སྣང་བས་དེ་ནི་མི་འདོད་དེ།
དེའི་ཕྱིར་འབྱུང་བ་འཇིག་པ་མེད་པར་ཡོད་པ་ཉིད་མ་ཡིན་ནོ།
།​གལ་ཏེ་འབྱུང་བ་འཇིག་པ་དང་ལྷན་ཅིག་ཡོད་པ་ཉིད་ཡིན་པར་གྱུར་ན།
དེ་ལྟ་ན་ཡང་དོན་ཕན་ཚུན་མི་མཐུན་པ་གཉིས་གཅིག་ལ་དུས་གཅིག་ཏུ་འབྱུང་བར་གྱུར་ཏེ།
འབྱུང་བ་དང་འཇིག་པའི་དོན་མི་མཐུན་པ་གཉིས་དངོས་པོ་གཅིག་ལ་དུས་གཅིག་ཏུ་འབྱུང་བ་ནི་འགལ་བས་དེ་ཡང་མི་འདོད་དེ།
དེའི་ཕྱིར་འབྱུང་བ་འཇིག་པ་དང་ལྷན་ཅིག་ཀྱང་ཡོད་པ་ཉིད་མ་ཡིན་ནོ།
།​ཡང་གཞན་ཡང་། ཇི་ལྟར་ཆོས་ཀྱི་གནས་སྐབས་ལ་མཁས་པ་དག་བརྗོད་པ། གལ་ཏེ་འབྱུང་བ་འཇིག་པ་དང་ལྷན་ཅིག་ཡོད་པ་ཉིད་ཡིན་ན།
དུས་ཐམས་ཅད་དུ་འབྱུང་བ་འཇིག་པ་ཐལ་བར་འགྱུར་བས། འབྱུང་བ་ནི་དུས་ཐམས་ཅད་དུ་འཇིག་པར་མི་འཐད་དོ།
།​གལ་ཏེ་འབྱུང་བ་དུས་ཐམས་ཅད་དུ་འཇིག་པར་གྱུར་ན།
དེ་ནམ་ཡང་གནས་པར་མི་འགྱུར་རོ། །​དེ་ནི་གནས་པར་ཡང་འདོད་པས་དེ་ལྟར་རིགས་པ་དེས་ཀྱང་འབྱུང་བ་འཇིག་པ་མེད་པར་རམ་ལྷན་ཅིག་ཀྱང་ཡོད་པ་ཉིད་མ་ཡིན་ནོ།
།​ཡང་གཞན་ཡང་། འཇིག་པ་འབྱུང་བ་མེད་པ་ནི། །​ཇི་ལྟ་བུར་ན་ཡོད་པར་འགྱུར།
།​འཇིག་པ་འབྱུང་བ་མེད་པར་རིགས་པ་གང་གིས་རབ་ཏུ་འགྲུབ་པར་འགྱུར་ཏེ།
རྣམ་པ་ཐམས་ཅད་དུ་ཡང་མི་འཐད་དོ།
།​དཔེ་ཇི་ལྟ་བུ་ཞེ་ན།
འཆི་བ་སྐྱེ་བ་མེད་པ་ལྟར། །​འཇིག་པ་འབྱུང་བ་མེད་པར་མེད།
།​ཇི་ལྟར་འཆི་བ་སྐྱེ་བ་མེད་པར་མེད་པ་དེ་ལྟར་འཇིག་པ་ཡང་འབྱུང་བ་མེད་པར་མེད་དོ།
།​དེ་ལ་འདི་སྙམ་དུ་གལ་ཏེ་འཇིག་པ་འབྱུང་བ་མེད་པར་མི་འཐད་པས་འབྱུང་བ་དང་ལྷན་ཅིག་ཡོད་པར་སེམས་ན།
འདིར་བཤད་པ། འཇིག་པ་འབྱུང་དང་ལྷན་ཅིག་ཏུ། །​ཇི་ལྟར་ཡོད་པ་ཉིད་དུ་འགྱུར།
།​འཇིག་པ་འབྱུང་བ་དང་ལྷན་ཅིག་ཡོད་པར་རིགས་པ་གང་གིས་རབ་ཏུ་འགྲུབ་པར་འགྱུར་ཏེ།
རྣམ་པ་ཐམས་ཅད་དུ་ཡང་མི་འདོད་དོ།
།​དཔེ་ཇི་ལྟ་བུ་ཞེ་ན།
འཆི་བ་སྐྱེ་དང་དུས་གཅིག་ཏུ། །​ཡོད་པ་ཉིད་ནི་མ་ཡིན་བཞིན། །​ཇི་ལྟར་འཆི་བ་སྐྱེ་བ་དང་དུས་གཅིག་ཏུ་ཡོད་པ་ཉིད་མ་ཡིན་པ་དེ་བཞིན་དུ། འཇིག་པ་ཡང་འབྱུང་བ་དང་ལྷན་ཅིག་ཡོད་པ་ཉིད་མ་ཡིན་ནོ།
།​འདིར་སྨྲས་པ། གལ་ཏེ་འཇིག་པ་འབྱུང་བ་མེད་པར་རམ། ལྷན་ཅིག་ཡོད་པ་མ་ཡིན་ན།
།​འོ་ན་ད་འབྱུང་བ་ནི་འཇིག་པ་མེད་པར་ཡོད་དོ།
།​འདིར་བཤད་པ། འབྱུང་བ་འཇིག་པ་མེད་པར་ནི། །​ཇི་ལྟར་ཡོད་པ་ཉིད་དུ་འགྱུར།
།​འབྱུང་བ་འཇིག་པ་མེད་པར་རིགས་པ་གང་གིས་རབ་ཏུ་འགྲུབ་པར་འགྱུར་ཏེ།
རྣམ་པ་ཐམས་ཅད་དུ་ཡང་མི་འཐད་དོ།
།​ཅིའི་ཕྱིར་ཞེ་ན།
དངོས་པོ་རྣམས་ལ་མི་རྟག་ཉིད། །​ནམ་ཡང་མེད་པ་མ་ཡིན་ནོ།
།​དེའི་བདག་ཉིད་ཡིན་པའི་ཕྱིར་དཔེར་ན་དངོས་པོའི་རང་གི་བདག་ཉིད་བཞིན་ནོ།
།​དེ་ལ་འདི་སྙམ་དུ་གལ་ཏེ་འབྱུང་བ་འཇིག་པ་མེད་པར་མི་འཐད་པས་འཇིག་པ་དང་ལྷན་ཅིག་ཡོད་པར་སེམས་ན།
འདིར་བཤད་པ། འབྱུང་བ་འཇིག་དང་ལྷན་ཅིག་ཏུ། །​ཇི་ལྟར་ཡོད་པ་ཉིད་དུ་འགྱུར།
།​འབྱུང་བ་འཇིག་པ་དང་ལྷན་ཅིག་ཡོད་པར་རིགས་པ་གང་གིས་རབ་ཏུ་འགྲུབ་པར་འགྱུར་ཏེ།
རྣམ་པ་ཐམས་ཅད་དུ་ཡང་མི་འཐད་དོ།
།​དཔེ་ཇི་ལྟ་བུ་ཞེ་ན།
སྐྱེ་བ་འཆི་དང་དུས་གཅིག་དུ། །​ཡོད་པ་ཉིད་དུ་མི་རིགས་བཞིན། །​ཇི་ལྟར་སྐྱེ་བ་འཆི་བ་དང་དུས་གཅིག་ཏུ་ཡོད་པ་ཉིད་དུ་མི་རིགས་པ་དེ་བཞིན་དུ། འབྱུང་བ་ཡང་འཇིག་པ་དང་ལྷན་ཅིག་ཡོད་པ་ཉིད་དུ་མི་རིགས་སོ།
།​གང་དག་ཕན་ཚུན་ལྷན་ཅིག་གམ། །​ཕན་ཚུན་ལྷན་ཅིག་མ་ཡིན་པར། །​གྲུབ་པ་ཡོད་པ་མ་ཡིན་པ། །​དེ་དག་འགྲུབ་པ་ཇི་ལྟར་ཡོད།
།​གང་གི་ཕྱིར་དེ་ལྟར་ཡོངས་སུ་བརྟགས་ན།
འཇིག་པ་ནི་འབྱུང་བ་མེད་པར་རམ། ལྷན་ཅིག་ཡོད་པ་ཉིད་མ་ཡིན་ལ།
འབྱུང་བ་ཡང་འཇིག་པ་མེད་པར་རམ། ལྷན་ཅིག་ཡོད་པ་ཉིད་མ་ཡིན་པ་དེའི་ཕྱིར།འབྱུང་བ་དང་འཇིག་པ་དག་གྲུབ་པ་ཡོད་པ་མ་ཡིན་པས། དེའི་ཕྱིར་དེ་དག་འགྲུབ་པ་རྣམ་པ་གཞན་ཇི་ལྟར་ཡོད་དེ་དེ་
ལྟ་བས་ན་འབྱུང་བ་དང་འཇིག་པ་དག་ཡོད་པ་མ་ཡིན་ནོ།
།​དེ་དག་མེད་ན་དུས་ལ་སོགས་པ་དག་ཡོད་པར་ག་ལ་འགྱུར་ཏེ།
སྟོང་པ་ཉིད་བདུན་ཅུ་པ་ལས་ཀྱང་། །​དངོས་དང་དངོས་མེད་ཅིག་ཅར་མེད།
།​དངོས་མེད་མེད་པར་དངོས་པོ་མེད།
།​རྟག་ཏུ་དངོས་དང་དངོས་མེད་འགྱུར།
།​དངོས་མེད་དངོས་པོ་མེད་མི་འབྱུང་།
།​དངོས་པོ་མེད་པར་དངོས་མེད་མེད།
།​བདག་ལས་མ་ཡིན་གཞན་ལས་མིན།
།​དེ་ལྟ་བས་ན་དངོས་པོ་མེད།
།​དེ་མེད་ན་ནི་དངོས་མེད་མེད།
།​དངོས་པོ་ཡོད་པ་ཉིད་ན་རྟག
།​མེད་ན་ངེས་པར་ཆད་པ་ཡིན།
།​དངོས་པོ་ཡོད་ན་དེ་གཉིས་ཡིན།
།​དེ་ཕྱིར་དངོས་པོ་ཁས་བླངས་མིན།
།​ཞེས་བཤད་དོ།
།​འདིར་སྨྲས་པ། དངོས་པོ་ནི་འཇིག་པའི་བདག་ཉིད་ཅན་ཡིན་ཡང་སྐྱེས་མ་ཐག་ཏུ་འཇིག་པར་མི་འགྱུར་ཏེ།
འདི་ལྟར་སྐྱེས་མ་ཐག་ཏུ་གནས་པ་འབྱུང་བར་འགྱུར་ཞིང་དེའི་འོག་ཏུ་འཇིག་པར་འགྱུར་བས་དེའི་ཕྱིར་འཇིག་པ་ནི་འབྱུང་བ་མེད་པར་ཡོད་ལ།
འབྱུང་བ་ཡང་འཇིག་པ་མེད་པར་ཡོད་དོ།
།​འདིར་བཤད་པ། ཟད་ལ་འབྱུང་བ་ཡོད་མ་ཡིན།
།​མ་ཟད་པ་ལའང་འབྱུང་བ་མེད།
།​ཟད་ལ་འཇིག་པ་ཡོད་མ་ཡིན།
།​མ་ཟད་པ་ལའང་འཇིག་པ་མེད།
།​གང་རྒྱུན་ཏུ་འཇིག་ཅིང་ཉི་མ་རེ་རེའི་སྐད་ཅིག་སྐད་ཅིག་ལ་ཟད་ཅིང་འབྲལ་བར་འགྱུར་བ་དེ་ནི་ཟད་པ་ཞེས་བྱ་སྟེ།
ཆུ་བོའི་རྒྱུན་བཞིན་དུ་ངེས་པར་མི་གནས་པ་ངོ་བོ་ཉིད་མངོན་པར་མ་ཐོབ་པ་དེ་ལ་འབྱུང་བ་བརྟག་པར་མི་ནུས་པས། དེའི་ཕྱིར་ཟད་པ་ལ་འབྱུང་བ་ཡོད་པ་མ་ཡིན་ནོ།
།​གང་བརྟག་པ་རྣམ་པར་མི་འགྱུར་བ་གཏན་དུ་ཟད་པར་མི་འགྱུར་ཞིང་འབྲལ་བར་མི་འགྱུར་བ་དེ་ནི་མ་ཟད་པ་ཞེས་བྱ་སྟེ།
བརྟག་པ་རྣམ་པ་དེ་དང་དེས་ངེས་པར་གནས་པ་མི་ལྡོག་པ་དེ་ལ་འབྱུང་བ་བརྟག་པར་མི་འཐད་པས། དེའི་ཕྱིར་མ་ཟད་པ་ལ་ཡང་འབྱུང་བ་མེད་དོ།
།​ཟད་པ་གང་ལ་འབྱུང་བ་མེད་པ་དེ་ལ་འཇིག་པ་མི་འཐད་པས། དེའི་ཕྱིར་ཟད་པ་ལ་འཇིག་པ་ཡོད་པ་མ་ཡིན་ནོ།
།​མ་ཟད་པ་གང་ལ་འབྱུང་བ་མི་འཐད་པ་དེ་ལ་ཡང་འཇིག་པ་མི་འཐད་པས། དེའི་ཕྱིར་མི་ཟད་པ་ལ་ཡང་འབྱུང་བ་མེད་དོ།
།​དེ་ལྟར་དངོས་པོ་གང་འཇིག་པའི་བདག་ཉིད་ཅན་ཡིན་ན།
ཟད་པའི་ངང་ཅན་ཡིན་པ་དེ་ལ་འབྱུང་བ་ཡོད་པ་མ་ཡིན་པ་དང་། ཇི་སྟེ་སྐྱེས་མ་ཐག་ཏུ་མི་འཇིག་ན།
།​ཟད་པའི་ངང་ཅན་མ་ཡིན་པས། །​དེ་ལ་ཡང་འབྱུང་བ་ཡོད་པ་མ་ཡིན་ལ།
དེ་བཞིན་དུ་དངོས་པོ་གང་འཇིག་པའི་བདག་ཉིད་ཅན་ཡིན་ན།
ཟད་པའི་ངང་ཅན་ཡིན་པས་དེ་ལ་འཇིག་པ་ཡོད་པ་མ་ཡིན་པ་དང་། ཅི་སྟེ་སྐྱེས་མ་ཐག་ཏུ་མི་འཇིག་ན་
ཟད་པའི་ངང་ཅན་མ་ཡིན་པས། དེ་ལ་ཡང་འཇིག་པ་ཡོད་པ་མ་ཡིན་པ་དེའི་ཕྱིར། དངོས་པོ་ནི་འཇིག་པའི་བདག་ཉིད་ཅན་ཡིན་ཡང་སྐྱེས་མ་ཐག་ཏུ་འཇིག་པར་མི་འགྱུར་ཏེ
འདི་ལྟར་སྐྱེས་མ་ཐག་ཏུ་གནས་པ་འབྱུང་བར་འགྱུར་ཞིང་དེའི་འོག་ཏུ་འཇིག་པར་འགྱུར་བས། དེའི་ཕྱིར་འཇིག་པ་ནི་འབྱུང་བ་མེད་པར་ཡོད་ལ།
འབྱུང་བ་ཡང་འཇིག་པ་མེད་པར་ཡོད་དོ་ཞེས་གང་སྨྲས་པ་དེ་རིགས་པ་མ་ཡིན་ན།
།​འདིར་སྨྲས་པ། འབྱུང་བ་དང་འཇིག་པ་དག་ནི་འཇིག་པ་ཁོ་ན་ཡིན་ཏེ།
དངོས་པོའི་ཆོས་ཡིན་པའི་ཕྱིར་རོ། །​འདིར་བཤད་པ། འབྱུང་དང་འཇིག་པ་མེད་པར་ནི། །​དངོས་པོ་ཡོད་པ་མ་ཡིན་ནོ།
།​འབྱུང་བ་དང་འཇིག་པ་དག་མེད་པར་ནི་དངོས་པོ་ཡོད་པ་མ་ཡིན་ཏེ།
ཅིའི་ཕྱིར་ཞེ་ན། གང་ལ་འབྱུང་བ་དང་འཇིག་པ་དག་མེད་པ་དེ་ནི་རྟག་པའམ་མེད་པ་ཉིད་དུ་འགྱུར་བའི་ཕྱིར་ཏེ།
དེ་ལ་རྟག་པ་ནི་འཇིག་རྟེན་ན་འགའ་ཡང་མེད་ལ།
མེད་པ་ཉིད་ཡིན་ན་ནི་དེ་དངོས་པོ་ཡོད་པ་མ་ཡིན་ནོ།
།​དངོས་པོ་ཡོད་པ་མ་ཡིན་པར། །​འབྱུང་དང་འཇིག་པ་ཡོད་མ་ཡིན།
།​དངོས་པོ་ཡོད་པ་མ་ཡིན་པར་འབྱུང་བ་དང་འཇིག་པ་དག་ཡོད་པ་མ་ཡིན་ཏེ།
ཅིའི་ཕྱིར་ཞེ་ན། དངོས་པོ་མེད་ན་འབྱུང་བ་དང་འཇིག་པ་དག་གཞི་མེད་པའི་ཕྱིར་རོ། །​དེའི་ཕྱིར་འབྱུང་བ་དང་འཇིག་པ་དག་ནི་ཡོད་པ་ཁོ་ན་ཡིན་ཏེ།
དངོས་པོའི་ཆོས་ཡིན་པའི་ཕྱིར་རོ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​ཡང་གཞན་ཡང་། སྟོང་ལ་འབྱུང་དང་འཇིག་པ་དག །​འཐད་པ་ཉིད་ནི་མ་ཡིན་ནོ།
།​མི་སྟོང་པ་ལའང་འབྱུང་འཇིག་དག །​འཐད་པ་ཉིད་ནི་མ་ཡིན་ནོ།
།​འདི་ལ་གལ་ཏེ་འབྱུང་བ་དང་འཇིག་པ་དག་ཡོད་པ་ཉིད་དུ་གྱུར་ན།
དེ་དག་དངོས་པོ་ངོ་བོ་ཉིད་སྟོང་པའམ་མི་སྟོང་པ་ལ་ཡོད་པར་འགྱུར་གྲང་ན།
དེ་ལ་རེ་ཞིག་དངོས་པོ་ཡོད་པར་གྱུར་པ་མ་ཡིན་པ་ངོ་བོ་ཉིད་སྟོང་པ་ལ་ནི་འབྱུང་བ་དང་འཇིག་པ་དག་ཡོད་པ་ཉིད་མ་ཡིན་ཏེ།
ཅིའི་ཕྱིར་ཞེ་ན། ངོ་བོ་ཉིད་སྟོང་པ་ལ་འབྱུང་བ་དང་འཇིག་པ་དེ་དག་མི་འཐད་པའི་ཕྱིར་རོ། །​དངོས་པོ་ཡོད་པར་གྱུར་པ་ངོ་བོ་ཉིད་མི་སྟོང་པ་ལ་ཡང་འབྱུང་བ་དང་འཇིག་པ་དག་ཡོད་པ་ཉིད་མ་ཡིན་ཏེ
ཅིའི་ཕྱིར་ཞེ་ན། ངོ་བོ་ཉིད་ཀྱིས་མི་སྟོང་པ་ངེས་པར་གནས་པ་རྣམ་པར་འགྱུར་བ་མེད་པ་ལ་འབྱུང་བ་དང་འཇིག་པ་དག་མི་འཐད་པའི་ཕྱིར་རོ། །​ཡང་གཞན་ཡང་། འབྱུང་བ་དག་ནི་འཇིག་པ་དག །​གཅིག་པ་ཉིད་དུ་མི་འཐད་དོ།
།​འབྱུང་བ་དང་ནི་འཇིག་པ་དག །​གཞན་ཉིད་དུ་ཡང་མི་འཐད་དོ།
།​འདི་ལ་གལ་ཏེ་འབྱུང་བ་དང་འཇིག་པ་དག་ཡོད་པར་གྱུར་ན།
གཅིག་པ་ཉིད་དམ་གཞན་ཉིད་དུ་འགྱུར་གྲང་ན།
རེ་ཞིག་གཅིག་པ་ཉིད་དུ་ནི་མི་འཐད་དེ།
མི་མཐུན་པའི་ཕྱིར་དཔེར་ན་ཤེས་པ་དང་མི་ཤེས་པ་དག་བཞིན་ནོ།
།​གཞན་ཉིད་དུ་ཡང་མི་འཐད་དེ།
དངོས་པོ་གཅིག་ལ་བརྟེན་པའི་ཕྱིར་དཔེར་ན་གང་ཡང་རུང་བའི་བདག་ཉིད་བཞིན་ནོ།
།​འབྱུང་བ་དང་ནི་འཇིག་པ་དག །​མཐོང་ངོ་སྙམ་དུ་ཁྱོད་སེམས་ན།
།​འབྱུང་བ་དང་ནི་འཇིག་པ་དག །​གཏི་མུག་ཉིད་ཀྱིས་མཐོང་བ་ཡིན།
།​ཇི་སྟེ་བརྒྱ་ལ་ཁྱོད་འདི་སྙམ་དུ་དངོས་པོ་རྣམས་ཀྱི་འབྱུང་བ་དང་འཇིག་པ་དག་མངོན་སུམ་ཉིད་དུ་མཐོང་བས་དེ་ལས་འཐད་པ་གཞན་ཅི་དགོས་སྙམ་དུ་སེམས་ན།
དེ་ལ་བཤད་པར་བྱ་སྟེ།
འབྱུང་བ་དང་འཇིག་པ་དག་ནི་གཏི་མུག་ཅན་མི་ཤེས་པ་ཕྱིན་ཅི་ལོག་དང་ལྡན་པས་མཐོང་བ་ཡིན་ཏེ།
གང་ཕྱིན་ཅི་ལོག་དང་ལྡན་པས་མཐོང་བ་དེ་ནི་དོན་དམ་པར་མཐོང་བ་མ་ཡིན་ནོ།
།​ཡང་གཞན་ཡང་། དངོས་པོ་དངོས་ལས་མི་སྐྱེ་སྟེ།
།​དངོས་མེད་དངོས་ལས་མི་སྐྱེའོ།
།​དངོས་པོ་དངོས་མེད་མི་སྐྱེ་སྟེ།
།​དངོས་མེད་དངོས་མེད་མི་སྐྱེའོ།
།​འདི་ལ་གལ་ཏེ་འབྱུང་བ་དང་འཇིག་པ་དངོས་པོ་ལ་བརྟེན་པ་ཞིག་ཡོད་པར་རྟོག་ན།
དེ་ལ་དངོས་པོ་དངོས་པོ་ལས་སྐྱེ་བའམ། དངོས་པོ་མེད་པ་དངོས་པོ་ལས་སྐྱེ་བའམ། དངོས་པོ་དངོས་པོ་མེད་པ་ལས་སྐྱེ་བའམ། དངོས་པོ་མེད་པ་དངོས་པོ་མེད་པ་ལས་སྐྱེ་བར་འགྱུར་གྲང་ན
དེ་ལ་རེ་ཞིག་དངོས་པོ་ནི་དངོས་པོ་ལས་མི་སྐྱེ་སྟེ།
དངོས་པོ་ཡིན་པའི་ཕྱིར་དཔེར་ན་སྐྱེས་པ་བཞིན་ནོ།
།​དངོས་པོ་མེད་པ་ཡང་དངོས་པོ་ལས་མི་སྐྱེ་སྟེ།
སྐྱེ་བའི་སྔ་རོལ་ན་མེད་པའི་ཕྱིར་རམ། བརྗོད་པར་བྱ་བ་མ་ཡིན་པའི་ཕྱིར་དཔེར་ན་དེ་ལས་གཞན་པ་བཞིན་ནོ།
།​དངོས་པོ་ནི་དངོས་པོ་མེད་པ་ལས་མི་སྐྱེ་སྟེ།
ཕྱོགས་གཉི་གར་བསྟན་པའི་ཕྱིར་རམ།རྒྱུ་མེད་པ་ལས་བྱུང་བར་ཐལ་བར་འགྱུར་བའི་ཕྱིར་རོ། །​དངོས་པོ་མེད་པ་ཡང་དངོས་པོ་མེད་པ་ལས་མི་སྐྱེ་སྟེ།
རྗེས་སུ་དཔག་པ་དང་གྲགས་པའི་གནོད་པས་གནོད་པར་འགྱུར་བའི་ཕྱིར་རོ། །​གང་གི་ཕྱིར་དེ་ལྟར་རྣམ་པ་ཐམས་ཅད་དུ་དངོས་པོ་སྐྱེ་བ་མི་འཐད་པ་དེའི་ཕྱིར་འབྱུང་བ་དང་འཇིག་པ་དག་དངོས་པོ་ལ་བརྟེན་པར་མི་འཐད་དོ།
།​ཡང་གཞན་ཡང་། དངོས་པོ་བདག་ལས་མི་སྐྱེ་སྟེ།
།​གཞན་ལས་སྐྱེ་བ་ཉིད་མ་ཡིན།
།​བདག་དང་གཞན་ལས་སྐྱེ་བ་ནི། །​ཡོད་མིན་ཇི་ལྟར་སྐྱེ་བར་འགྱུར།
།​འདི་ལ་གལ་ཏེ་དངོས་པོ་སྐྱེ་བར་འགྱུར་ན།
དེ་བདག་ལས་སམ། གཞན་ལས་སམ། གཉིས་ཀ་ལས་སྐྱེ་བར་འགྱུར་གྲང་ན།
དེ་ལ་རེ་ཞིག་དངོས་པོ་ནི་བདག་ལས་སྐྱེ་བ་མེད་དེ།
རང་གི་བདག་ཉིད་ཀྱིས་ཡོད་ལ་
ཡང་སྐྱེ་བར་བརྟག་པ་དོན་མེད་དུ་འགྱུར་བའི་ཕྱིར་དང་། ཐུག་པ་མེད་པར་ཐལ་བར་འགྱུར་བའི་ཕྱིར་རོ། །​དངོས་པོ་ནི་གཞན་ལས་ཀྱང་སྐྱེ་བ་མེད་དེ
དངོས་པོ་མ་སྐྱེས་ཤིང་མེད་པ་ལས་གཞན་མི་འཐད་པའི་ཕྱིར་རོ། །​དངོས་པོ་ནི་བདག་དང་གཞན་ལས་སྐྱེ་བ་མེད་དེ།
ཇི་སྐད་བསྟན་པའི་སྐྱོན་དེ་གཉི་གར་ཐལ་བར་འགྱུར་བའི་ཕྱིར་རོ། །​དེ་ལྟར་དངོས་པོ་གང་བདག་དང་གཞན་དང་གཉི་ག་ལས་སྐྱེ་བ་མེད་པ་དེ།
ད་རྣམ་པ་གཞན་གང་ལས་ཇི་ལྟར་སྐྱེ་བར་འགྱུར་ཏེ།
དེ་ལྟ་བས་ན་དངོས་པོ་སྐྱེ་བ་མི་འཐད་དོ།
།​དངོས་པོ་ཡོད་པ་མ་ཡིན་ན།
འབྱུང་བ་དང་འཇིག་པ་དག་གཞི་མེད་པས་ཡོད་པར་མི་འཐད་དོ།
།​ཡང་གཞན་ཡང་། དངོས་པོ་ཡོད་པར་ཁས་བླངས་ན།
།​རྟག་དང་ཆད་པར་ལྟ་བར་ནི། །​ཐལ་བར་འགྱུར་ཏེ་
དངོས་དེ་ནི། །​རྟག་དང་མི་རྟག་འགྱུར་ཕྱིར་རོ། །​དངོས་པོ་ཡོད་པར་ཁས་བླངས་ན
།​རྟག་པ་དང་ཆད་པར་ལྟ་བར་ཐལ་བར་འགྱུར་ཏེ།
ཅིའི་ཕྱིར་ཞེ་ན། དངོས་པོ་དེ་ནི་རྟག་པ་དང་མི་རྟག་པར་འགྱུར་བའི་ཕྱིར་ཏེ།
དེ་ལ་རེ་ཞིག་གལ་ཏེ་དངོས་པོ་དེ་རྟག་ན་ནི་མི་འཇིག་པའི་ཕྱིར་རྟག་པར་ལྟ་བར་ཐལ་བར་འགྱུར་ལ།
མི་རྟག་ན་ནི་འཇིག་པའི་ཕྱིར་ཆད་པར་ལྟ་བར་ཐལ་བར་འགྱུར་བས། དེ་ཡང་མི་འདོད་དེ་
སྐྱོན་ཆེ་བའི་ཕྱིར་རོ། །​འདིར་སྨྲས་པ། དངོས་པོ་ཡོད་པར་ཁས་བླངས་ཀྱང་། །​ཆད་པར་མི་འགྱུར་རྟག་མི་འགྱུར།
།​ཅིའི་ཕྱིར་ཞེ་ན།
འདི་ལྟར།འབྲས་བུ་རྒྱུ་ཡི་འབྱུང་འཇིག་གི །​རྒྱུན་དེ་སྲིད་པ་ཡིན་ཕྱིར་རོ། །​དེ་ལ་རྒྱུ་འགག་བཞིན་པ་ལས་འབྲས་བུ་སྐྱེ་བའི་ཕྱིར་ཆད་པར་མི་འགྱུར་ལ
འབྲས་བུ་སྐྱེས་པ་ན་རྒྱུ་འགག་པའི་ཕྱིར་རྟག་པར་མི་འགྱུར་རོ། །​འདིར་བཤད་པ། གལ་ཏེ་འབྲས་རྒྱུའི་འབྱུང་འཇིག་གི །​རྒྱུན་དེ་སྲིད་པ་ཡིན་གྱུར་ན
།​འཇིག་ལ་ཡང་སྐྱེ་མེད་པའི་ཕྱིར། །​རྒྱུ་ནི་ཆད་པར་ཐལ་བར་འགྱུར།
།​གལ་ཏེ་འབྲས་བུ་དང་རྒྱུ་ནི་འབྱུང་བ་དང་འཇིག་པའི་རྒྱུན་ནི་གང་ཡིན་པ་དེ་སྲིད་པ་ཡིན་པར་འགྱུར་ན།
དེ་ལྟ་ན་འཇིག་པ་ལ་ཡང་སྐྱེ་བ་མེད་པའི་ཕྱིར་རྒྱུན་ཆད་པ་ཐལ་བར་འགྱུར་ཏེ།
དཔེར་ན་ས་བོན་ཚིག་པ་བཞིན་ནོ།
།​ཡང་གཞན་ཡང་། དངོས་པོ་ངོ་བོ་ཉིད་ཡོད་ན།
།​དངོས་མེད་འགྱུར་བར་མི་རིགས་སོ།
།​བུམ་པའི་དངོས་པོ་བུམ་པ་ངོ་བོ་ཉིད་ཀྱིས་ཡོད་ན།
དངོས་པོ་མེད་པར་འགྱུར་བར་མི་རིགས་ཏེ།
ཅིའི་ཕྱིར་ཞེ་ན། ངོ་བོ་ཉིད་ནི་གཞན་དུ་མི་འགྱུར་བའི་ཕྱིར་རོ། །​དེ་ལྟ་བས་ན་དངོས་པོར་ལྟ་བ་ཡོད་ན།
རྒྱུ་ཡང་འགག་པར་མི་འཐད་ལ།
འབྲས་བུ་ཡང་སྐྱེ་བར་མི་འཐད་དེ་
སྐྱེ་བ་དང་འགག་པ་དག་ནི་འགྱུར་བ་ཡིན་པའི་ཕྱིར་རོ། །​དེ་ལྟ་ན་ཡང་དེ་ལ་རྟག་པར་ལྟ་བར་ཐལ་བར་འགྱུར་བས་དེ་ནི་མི་འདོད་དོ།
།​ཡང་གཞན་ཡང་། མྱ་ངན་འདས་པའི་དུས་ན་ཆད།
།​སྲིད་རྒྱུན་རབ་ཏུ་ཞི་ཕྱིར་རོ། །​གལ་ཏེ་སྲིད་པའི་རྒྱུན་ཡོད་པར་འདོད་ན་
དེ་ལྟ་ན་མྱ་ངན་ལས་འདས་པའི་དུས་ན་ཆད་པར་ལྟ་བར་ཐལ་བར་འགྱུར་ཏེ
ཅིའི་ཕྱིར་ཞེ་ན། མྱ་ངན་ལས་འདས་པའི་དུས་ན་དགྲ་བཅོམ་པའི་སྲིད་པའི་རྒྱུན་རབ་ཏུ་ཞི་བའི་ཕྱིར་རོ། །​དེ་ལྟ་བས་ན་སྲིད་པའི་རྒྱུན་ཡོད་པར་རྟོག་ན་
ཡང་རྟག་པ་དང་ཆད་པར་ལྟ་བར་ཐལ་བར་འགྱུར་རོ། །​འདིར་སྨྲས་པ། མྱ་ངན་ལས་འདས་པའི་དུས་ན་ཆད་པར་གྱུར་ན་
གྱུར་ཀྱང་བླ་སྟེ།
སྲིད་པའི་རྒྱུན་ཉིང་མཚམས་སྦྱོར་བ་ཡོད་པས་ཆད་པར་ལྟ་བར་ཐལ་བར་མི་འགྱུར་རོ། །​འདིར་བཤད་པ། ཐ་མ་འགགས་པར་གྱུར་པ་ནི། །​སྲིད་པ་དང་པོ་སྦྱོར་མི་འགྱུར།
།​ཐ་མ་འགགས་པར་མ་གྱུར་པ། །​སྲིད་པ་དང་པོར་སྦྱོར་མི་འགྱུར།
།​འདི་ལ་སྲིད་པ་ཐ་མ་ནི་འཆི་བའི་ཆར་གཏོགས་པའི་སེམས་ཅན་ཐ་མ་ཡིན་ལ།
སྲིད་པ་དང་པོ་ནི་སྐྱེ་བའི་ཆར་གཏོགས་པའི་སེམས་དང་པོ་ཡིན་ནོ།
།​དེ་ལ་གལ་ཏེ་སྲིད་པའི་རྒྱུན་ཉིང་མཚམས་སྦྱོར་བ་ཞིག་ཡོད་ན།
སྲིད་པ་ཐ་མ་འགགས་པའམ། མ་འགགས་པ་ཞིག་སྲིད་པ་དང་པོ་དང་ཉིང་མཚམས་སྦྱོར་བར་འགྱུར་གྲང་ན།
དེ་ལ་རེ་ཞིག་སྲིད་པ་ཐ་མ་འགགས་པར་གྱུར་པ་ནི་སྲིད་པ་དང་པོ་དང་ཉིང་མཚམས་སྦྱོར་བར་མི་འགྱུར་ཏེ།
ཅིའི་ཕྱིར་ཞེ་ན། འགགས་པ་ཉིད་ཡིན་པའི་ཕྱིར་རམ། སྲིད་པ་ཐ་མ་ཡིན་པའི་ཕྱིར་དཔེར་ན་དགྲ་བཅོམ་པའི་སྲིད་པ་ཐ་མ་འགགས་པ་བཞིན་ནོ།
།​སྲིད་པ་ཐ་མ་འགགས་པར་མ་གྱུར་པ། ཡང་སྲིད་པ་དང་པོ་དང་ཉིང་མཚམས་སྦྱོར་བར་མི་འགྱུར་ཏེ།
ཅིའི་ཕྱིར་ཞེ་ན། མ་འགགས་པ་ཉིད་ཡིན་པའི་ཕྱིར་ཏེ་དཔེར་ན་ད་ལྟར་གྱི་སྲིད་པ་བཞིན་ནོ།
།​འདིར་སྨྲས་པ། སྲིད་པ་ཐ་མ་འགགས་པ་དང་མ་འགགས་པ་སྲིད་པ་དང་པོ་དང་ཉིང་མཚམས་སྦྱོར་བ་མེད་ཀྱང་། སྲིད་པ་ཐ་མ་འགག་བཞིན་པ་སྲིད་པ་དང་པོ་ཉིང་མཚམས་སྦྱོར་རོ། །​འདིར་བཤད་པ། གལ་ཏེ་ཐ་མ་འགག་བཞིན་པ། །​དང་པོར་སྐྱེ་བར་གྱུར་ན་
ནི། །​འགག་བཞིན་པ་ནི་གཅིག་འགྱུར་ཞིང་
།​སྐྱེ་བཞིན་པ་ཡང་གཞན་དུ་འགྱུར།
།​གལ་ཏེ་སྲིད་པ་ཐ་མ་འགག་བཞིན་པ་སྲིད་པ་དང་པོ་དང་ཉིང་མཚམས་སྦྱོར་བར་གྱུར་ན།
དེ་ལྟ་ན་སྲིད་པ་གཉིས་སུ་ཐལ་བར་འགྱུར་ཏེ།
ཅིའི་ཕྱིར་ཞེ་ན། འགག་བཞིན་པ་ནི་གཅིག་ཏུ་འགྱུར་ཞིང་།
སྐྱེ་བཞིན་པ་ཡང་གཞན་དུ་འགྱུར་བའི་ཕྱིར་ཏེ།
རྒྱུ་ཐ་དད་པའི་སྲིད་པ་བཞིན་པས་དེ་ནི་མི་འདོད་དོ།
།​འདིར་སྨྲས་པ། འདི་ལ་འགག་བཞིན་པ་དང་སྐྱེ་བཞིན་པ་ཞེས་བྱ་བ་དེ་གཉིས་དུས་གཅིག་ན་ཡོད་པ་མ་ཡིན་གྱི། འདི་ལྟར་སྲིད་པ་ཐ་མ་འགག་བཞིན་པ་ན་སྲིད་པ་དང་པོ་སྐྱེའོ།
།​འདིར་བཤད་པ། གལ་ཏེ་འགག་བཞིན་སྐྱེ་བཞིན་དག །​ལྷན་ཅིག་སྦྱོར་བའང་ཡོད་མིན་ན།
།​ཕུང་པོ་གང་ལ་འཆི་འགྱུར་བ། །​དེར་ནི་སྐྱེ་བའང་འབྱུང་བར་འགྱུར།
།​གལ་ཏེ་འགག་བཞིན་པ་དང་སྐྱེ་བཞིན་པ་ཞེས་བྱ་བ་དེ་གཉིས་དུས་གཅིག་ན་ཡོད་པ་མ་ཡིན་གྱི། འདི་ལྟར་སྲིད་པ་ཐ་མ་འགག་བཞིན་པ་ན།
སྲིད་པ་དང་པོ་སྐྱེ་བ་ཡིན་ན།
འོ་ན་ད་དེ་ལྟ་ན་ཕུང་པོ་གང་དག་ལ་འཆི་བར་འགྱུར་བ་དེ་དག་ཉིད་ལ་སྐྱེ་བ་ཡང་འབྱུང་བར་ཐལ་བར་གྱུར་ཏེ།
ཅིའི་ཕྱིར་ཞེ་ན། ཕུང་པོ་གང་དག་འགག་བཞིན་པ་དེ་དག་ཉིད་ལ་སྐྱེ་བཞིན་པ་ཡོད་པར་འདོད་པའི་ཕྱིར་རོ། །​དེ་ལྟ་ན་འཆི་བ་དང་སྐྱེ་བ་མི་མཐུན་པ་གཉིས་ཕུང་པོ་གཅིག་ལ་དུས་གཅིག་ཏུ་འབྱུང་བར་འགྱུར་བས། དེ་ནི་མི་འདོད་དེ
དེའི་ཕྱིར་འདི་ལ་འགག་བཞིན་པ་དང་སྐྱེ་བཞིན་པ་ཞེས་བྱ་བ་དེ་གཉིས་དུས་གཅིག་ན་ཡོད་པ་མ་ཡིན་གྱི། འདི་ལྟར་སྲིད་པ་ཐ་མ་འགག་བཞིན་པ་ན།
སྲིད་པ་དང་པོ་སྐྱེའོ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​དེ་ལྟར་དུས་གསུམ་དག་ཏུ་ཡང་། །​སྲིད་པའི་རྒྱུན་ནི་མི་རིགས་ཏེ།
།​དུས་གསུམ་དག་ཏུ་གང་མེད་པ། །​དེ་ནི་ཇི་ལྟར་སྲིད་པའི་རྒྱུན། །​དེ་ལྟར་ཡོངས་སུ་བརྟགས་ན་
དུས་གསུམ་དག་ཏུ་ཡང་སྲིད་པའི་རྒྱུན་མི་རིགས་ན།
དུས་གསུམ་དག་ཏུ་རྣམ་པ་ཐམས་ཅད་དུ་བརྟགས་ན།
གང་མེད་པ་དེ་ཇི་ལྟར་སྲིད་པའི་རྒྱུན་ཡིན་ཏེ་ས་བོན་ཚིག་པ་བཞིན་ནོ།
།​འབྱུང་བ་དང་འཇིག་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་གཅིག་པའོ།།
།​།བམ་པོ་དྲུག་པ། འདིར་སྨྲས་པ། དངོས་པོ་རྣམས་ནི་ངོ་བོ་ཉིད་ཡོད་པ་ཁོ་ན་ཡིན་ཏེ།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་གྱི་གཙོ་བོ་འཇིག་རྟེན་ཐམས་ཅད་སྣང་བར་མཛད་པ་སྟོན་པ་བསྟན་པ་རབ་ཏུ་གནས་པར་མཛད་པ་ཡོད་པ་བཞིན་ནོ།
།​འདིར་བཤད་པ། སྐུ་མིན་སྐུ་ལས་གཞན་མ་ཡིན།
།​དེ་ལ་སྐུ་མེད་དེར་དེ་མེད།
།​དེ་བཞིན་གཤེགས་པ་སྐུ་ལྡན་མིན།
།​དེ་བཞིན་གཤེགས་པ་གང་ཞིག་ཡིན།
།​འདི་ལ་གལ་ཏེ་དེ་བཞིན་གཤེགས་པ་ཞེས་བྱ་བ་འགའ་ཞིག་ཡོད་པར་གྱུར་ན།
དེ་ཕུང་པོ་རྣམས་ཉིད་དམ།ཕུང་པོ་རྣམས་ལས་གཞན་ནམ། དེ་ལ་ཕུང་པོ་རྣམས་ཡོད་པའམ། ཕུང་པོ་རྣམས་ལ་དེ་ཡོད་པའམ། དེའི་ཕུང་པོ་རྣམས་དང་ལྡན་པ་ཞིག་ཡིན་གྲང་ན།
དེ་ལ་རེ་ཞིག་དེ་བཞིན་གཤེགས་པ་ཕུང་པོ་རྣམས་ཉིད་མ་ཡིན་ཏེ།
གལ་ཏེ་དེ་བཞིན་གཤེགས་པ་ཕུང་པོ་རྣམས་ཡིན་པར་གྱུར་ན།
འབྱུང་བ་དང་འཇིག་པའི་ཆོས་ཅན་ཡིན་པའི་ཕྱིར་མི་རྟག་པ་ཉིད་དང་། ཉེ་བར་ལེན་པ་དང་བཅས་པ་ཉིད་དུ་ཐལ་བར་འགྱུར་བས་དེ་ལྟ་མ་ཡིན་ཏེ།
དེའི་ཕྱིར་དེ་བཞིན་གཤེགས་པ་ཕུང་པོ་རྣམས་ཉིད་མ་ཡིན་ནོ།
།​དེ་བཞིན་གཤེགས་པ་ཕུང་པོ་རྣམས་ལས་གཞན་པ་ཡང་མ་ཡིན་ཏེ།
གལ་ཏེ་དེ་བཞིན་གཤེགས་པ་ཕུང་པོ་རྣམས་ལས་གཞན་ཡིན་པར་གྱུར་ན་
འབྱུང་བ་དང་འཇིག་པའི་ཆོས་ཅན་མ་ཡིན་པའི་ཕྱིར་རྟག་པ་ལ་སོགས་པའི་སྐྱོན་དུ་ཐལ་བར་འགྱུར་བ་དང་། གཞན་ཡིན་ན་
མིག་ལ་སོགས་པའི་དབང་པོ་རྣམས་ཀྱི་གཟུང་དུ་ཡོད་པར་འགྱུར་བར་རིགས་ན།
དེ་ལྟ་མ་ཡིན་པས་དེའི་ཕྱིར་དེ་བཞིན་གཤེགས་པ་ཕུང་པོ་རྣམས་ལས་གཞན་མ་ཡིན་ནོ།
།​དེ་བཞིན་གཤེགས་པ་ལ་ཕུང་པོ་རྣམས་ཡོད་པ་མ་ཡིན་ཏེ།
གལ་ཏེ་དེ་བཞིན་གཤེགས་པ་ལ་ཕུང་པོ་རྣམས་ཡོད་པར་གྱུར་ན།
ཇི་ལྟར་གངས་ལ་སྨན་དང་འོ་མ་ལ་སྦྲང་བུ་ཡོད་པ་བཞིན་དུ། དེ་ལ་ཕུང་པོ་རྣམས་གཞན་ཉིད་དུ་གསལ་བར་དམིགས་པར་འགྱུར་བ་དང་། གཞན་ཉིད་ཡིན་ན་
སྐྱོན་སྔར་བསྟན་པ་དག་ཏུ་འགྱུར་བས་དེ་ལྟ་མ་ཡིན་ཏེ
དེའི་ཕྱིར་དེ་བཞིན་གཤེགས་པ་ལ་ཕུང་པོ་རྣམས་ཡོད་པ་མ་ཡིན་ནོ།
།​ཕུང་པོ་རྣམས་ལ་ཡང་དེ་བཞིན་གཤེགས་པ་ཡོད་པ་མ་ཡིན་ཏེ།
གལ་ཏེ་ཕུང་པོ་རྣམས་ལ་དེ་བཞིན་གཤེགས་པ་ཡོད་པར་གྱུར་ན།
ཇི་ལྟར་འདུག་ནས་གཞན་ན།
བྲམ་ཟེ་དང་ཁྱེའུ་ལ་ལྟད་མོ་པ་དང་། ཕྲུ་རྟོག་ན་
འོ་མ་ཡོད་པ་བཞིན་དུ། ཕུང་པོ་རྣམས་ལ་དེ་གཞན་ཉིད་དུ་གསལ་བར་དམིགས་པར་འགྱུར་བ་དང་། གཞན་ཉིད་ཡིན་ན་
སྐྱོན་སྔར་བསྟན་པ་དག་ཏུ་འགྱུར་བས་དེ་ལྟ་མ་ཡིན་ཏེ
དེའི་ཕྱིར་ཕུང་པོ་རྣམས་ལ་དེ་བཞིན་གཤེགས་པ་ཡོད་པ་མ་ཡིན་ནོ།
།​དེ་བཞིན་གཤེགས་པ་ཕུང་པོ་རྣམས་དང་ལྡན་པ་མ་ཡིན་ཏེ།
གལ་ཏེ་དེ་བཞིན་གཤེགས་པ་ཕུང་པོ་རྣམས་དང་ལྡན་པར་གྱུར་ན།
ཇི་ལྟར་བ་ལང་དང་ལྡན་པ་དང་ནོར་དང་ལྡན་པ་བཞིན་དུ། དེ་ལ་ཕུང་པོ་རྣམས་གཞན་ཉིད་དུ་གསལ་བར་དམིགས་པར་འགྱུར་བ་དང་། གཞན་ཉིད་ཡིན་ན་
སྐྱོན་སྔར་བསྟན་པ་དག་ཏུ་འགྱུར་བས་དེ་ལྟ་མ་ཡིན་ཏེ
དེའི་ཕྱིར་དེ་བཞིན་གཤེགས་པ་ཕུང་པོ་རྣམས་དང་ལྡན་པ་མ་ཡིན་ནོ།
།​དེ་ལྟར་རྣམ་པ་ལྔས་བཙལ་ནས་ཡོད་པ་མ་ཡིན་པའི་དེ་བཞིན་གཤེགས་པ་དེ་གང་ཞིག་ཡིན་ཏེ།
དེའི་ཕྱིར་དངོས་པོ་རྣམས་ཡོད་པ་ཁོ་ན་ཡིན་ཏེ།
དེ་བཞིན་གཤེགས་པ་ཡོད་བཞིན་ནོ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​འདིར་སྨྲས་པ། དེ་བཞིན་གཤེགས་པ་བརྟག་པ་དེ་དག་གིས་བཙལ་ན་མེད་དུ་ཟིན་ཀྱང་ཕུང་པོ་རྣམས་ལ་བརྟེན་ནས་གདགས་པར་ཡོད་དོ།
།​འདིར་བཤད་པ། གལ་ཏེ་སངས་རྒྱས་ཕུང་པོ་ལ།
།​བརྟེན་ནས་ངོ་བོ་ཉིད་ལས་མེད།
།​གལ་ཏེ་དེ་བཞིན་གཤེགས་པ་ཕུང་པོ་ལ་བརྟེན་ནས་གདགས་པར་འདོད་ན་འོ་ན་ད་དེ་ལྟ་ན་ངོ་བོ་ཉིད་ལས་ཡོད་པ་མ་ཡིན་ནོ།
།​འདིར་སྨྲས་པ། དེ་ངོ་བོ་ཉིད་ལས་ཡོད་པ་མ་ཡིན་ཡང་གཞན་གྱི་དངོས་པོ་ལས་ཡོད་དོ།
།​འདིར་བཤད་པ། ངོ་བོ་ཉིད་ལས་གང་མེད་པ། །​དེ་གཞན་དངོས་ལས་ག་ལ་ཡོད།
།​གལ་ཏེ་ངོ་བོ་ཉིད་ལས་གང་མེད་པ་དེ་གཞན་གྱི་དངོས་པོ་ལས་ཡོད་པར་ག་ལ་འགྱུར་ཏེ།
ཅིའི་ཕྱིར་ཞེ་ན། གཞན་གྱི་དངོས་པོ་དེ་ལ་ཡང་ངོ་བོ་ཉིད་མེད་པའི་ཕྱིར་དང་། གཉེན་པོ་མེད་པའི་ཕྱིར་གཞན་གྱི་དངོས་པོ་མི་འཐད་པས་དེའི་ཕྱིར་དེ་བཞིན་གཤེགས་པ་ངོ་བོ་ཉིད་ལས་མེད་པ་གང་ཡིན་པ་དེ་ཅིའི་ཕྱིར་གཞན་གྱི་དངོས་པོ་ལས་ཡོད་པར་འགྱུར།
འདིར་སྨྲས་པ། དེ་ནི་ཉེ་བར་ལེན་པ་གཞན་དུ་གྱུར་པ་ལ་བརྟེན་ནས་གདགས་པ་ཡིན་ནོ།
།​འདིར་བཤད་པ། གང་ཞིག་གཞན་གྱི་དངོས་བརྟེན་ནས།
།​དེ་བདག་ཉིད་དུ་མི་འཐད་དོ།
།​གང་ཞིག་གཞན་གྱི་དངོས་པོ་ལ་བརྟེན་ནས་གདགས་པར་བྱ་བ་དེ་ནི། བདག་ཉིད་ཡོད་དོ་ཞེས་བརྗོད་པར་མི་འཐད་དེ།
ཅིའི་ཕྱིར་ཞེ་ན། རང་ལས་མ་གྲུབ་པའི་ཕྱིར་རོ། །​གང་ཞིག་བདག་ཉིད་མེད་པ་དེ།
།​ཇི་ལྟར་དེ་བཞིན་གཤེགས་པར་འགྱུར།
།​དེ་བཞིན་གཤེགས་པ་གང་ཞིག་རང་གི་བདག་ཉིད་མེད་པ་དེ།
དེ་ཉེ་བར་ལེན་པ་གཞན་དུ་གྱུར་པ་ལ་བརྟེན་ནས་གདགས་པར་བྱ་བས་ཇི་ལྟར་དེ་བཞིན་གཤེགས་པར་འགྱུར།
ཡང་གཞན་ཡང་། གལ་ཏེ་ངོ་བོ་ཉིད་མེད་ན།
།​གཞན་དངོས་ཡོད་པར་ཇི་ལྟར་འགྱུར།
།​གལ་ཏེ་དེ་བཞིན་གཤེགས་པ་ངོ་བོ་ཉིད་མེད་ན།
དེ་ལ་གཞན་གྱི་དངོས་པོ་ཡོད་པར་ཇི་ལྟར་འགྱུར་ཏེ།
དེ་མེད་ན་དེ་བཞིན་གཤེགས་པ་གཞན་གྱི་དངོས་པོ་ལ་བརྟེན་ནས་འགྲུབ་པར་འགྱུར་བ་ཡང་ཡོད་པ་མ་ཡིན་ནོ།
།​འདིར་སྨྲས་པ། དེ་བཞིན་གཤེགས་པའི་ངོ་བོ་ཉིད་ངེས་པར་མ་ཟིན་ཀྱང་ཡོད་པའི་ཕྱིར་དེ་བཞིན་གཤེགས་པ་འགྲུབ་བོ། །​འདིར་བཤད་པ། ངོ་བོ་ཉིད་དང་གཞན་དངོས་དག །​མ་གཏོགས་དེ་བཞིན་གཤེགས་དེ་
གང་། །​ངོ་བོ་ཉིད་དང་གཞན་གྱི་དངོས་པོ་དག་མ་གཏོགས་པར་དེ་བཞིན་གཤེགས་པ་དེ་གང་ཡིན་པ་དང་། གང་གིས་གདགས་པར་བྱ་བ་གཞན་ཡོད་པ་མ་ཡིན་ནོ།
།​འདིར་སྨྲས་པ། དེ་བཞིན་གཤེགས་པ་ནི་ཕུང་པོ་རྣམས་ལ་བརྟེན་ནས་གདགས་པར་བྱ་བ་ཉིད་ཡིན་ཏེ།
དེ་ནི་དེ་ཉིད་དང་གཞན་ཉིད་དུ་བརྗོད་པར་བྱ་བ་མ་ཡིན་པས། ཕུང་པོ་རྣམས་ཀྱི་ངོ་བོ་ཉིད་ཀྱང་མ་ཡིན་ལ་
གཞན་གྱི་ངོ་བོ་ཉིད་ཀྱང་མ་ཡིན་ནོ།
།​འདིར་བཤད་པ། གལ་ཏེ་ཕུང་པོ་མ་བརྟེན་པར། །​དེ་བཞིན་གཤེགས་པ་འགའ་ཡོད་ན།
།​དེ་ནི་ད་གདོད་བརྟེན་འགྱུར་ཞིང་།
།​བརྟེན་ནས་དེ་ལ་འགྱུར་ལ་རག
།​འདི་ལ་གལ་ཏེ་དེ་བཞིན་གཤེགས་པ་ཕུང་པོ་རྣམས་ལ་བརྟེན་ནས་གདགས་པར་བྱ་བ་ཉིད་ཡིན་ན།
དེ་དེ་བཞིན་གཤེགས་པའམ། དེ་བཞིན་གཤེགས་པ་མ་ཡིན་པ་ཞིག་དེ་བཞིན་གཤེགས་པའི་ཕུང་པོ་རྣམས་ལ་བརྟེན་ནས་གདགས་པར་བྱ་བ་ཉིད་ཡིན་གྲང་ན།
དེ་ལ་གལ་ཏེ་དེ་བཞིན་གཤེགས་པ་ཡིན་ན་ནི། དེ་དེ་ལ་བརྟེན་པ་དོན་མེད་པ་ཉིད་དོ།
།​འོ་ན་གལ་ཏེ་དེ་བཞིན་གཤེགས་པ་མ་ཡིན་ན་
ནི་དེ་ལྟ་ན་ཡང་གལ་ཏེ་ཕུང་པོ་རྣམས་ལ་བརྟེན་པའི་སྔ་རོལ་ན་དེ་བཞིན་གཤེགས་པ་བདག་ཉིད་གཞན་གྱི་གནས་པ་འགའ་ཞིག་ཡོད་ན་
ནི་དེ་ད་གདོད་ཕུང་པོ་རྣམས་ལ་བརྟེན་པར་འགྱུར་ཞིང་
བརྟེན་ནས་
དེ་ལས་དེ་བཞིན་གཤེགས་པར་འགྱུར་ལ་
རག་གོ།
།​འདིར་སྨྲས་པ། དེ་ལྟར་འགྱུར་རོ། །​འདིར་བཤད་པ། ཕུང་པོ་རྣམས་ལ་མ་བརྟེན་པར། །​དེ་བཞིན་གཤེགས་པ་འགའ་ཡང་མེད།
།​གང་ཞིག་མ་བརྟེན་ཡོད་མིན་པ། །​དེས་ནི་ཇི་ལྟར་ཉེར་ལེན་འགྱུར།
།​ཕུང་པོ་རྣམས་ལ་མ་བརྟེན་པར་དེ་བཞིན་གཤེགས་པ་འགའ་ཡང་མི་འཐད་དོ།
།​གང་ཕུང་པོ་རྣམས་ལ་མ་བརྟེན་པར་ཡོད་པ་མ་ཡིན་པ་དེས་ཇི་ལྟར་ཕུང་པོ་རྣམས་ཉེ་བར་ལེན་པར་འགྱུར་ཏེ།
དེ་བཞིན་གཤེགས་པ་མ་ཡིན་པའི་ཕྱིར། དཔེར་ན་དེ་ལས་གཞན་བཞིན་ནོ།
།​འདིར་སྨྲས་པ། འཁོར་བ་ལ་ཐོག་མ་དང་ཐ་མ་མེད་པའི་ཕྱིར་དང་། དེ་བཞིན་གཤེགས་པ་ལ་ཡང་དེ་ཉིད་དང་གཞན་ཉིད་དུ་བརྗོད་པར་བྱ་བ་མ་ཡིན་པའི་ཕྱིར་ཉེ་བར་ལེན་པ་པོ་དང་ཉེ་བར་བླང་བ་དག་ལ་སྔ་ཕྱི་མེད་པས་དེ་དག་བརྟེན་ནས་
གདགས་པར་བྱ་བ་ཉིད་ཡིན་ནོ།
།​འདིར་བཤད་པ། ཉེ་བར་བླངས་པ་མ་ཡིན་པ། །​ཉེ་བར་ལེན་པར་ཅིས་མི་འགྱུར།
།​ཉེ་བར་ལེན་པ་མེད་པ་ཡི། །​དེ་བཞིན་གཤེགས་པ་ཅི་ཡང་མེད།
།​གལ་ཏེ་འཁོར་བ་ལ་ཐོག་མ་དང་ཐ་མ་མེད་པར་ཉེ་བར་ལེན་པ་པོ་དང་། ཉེ་བར་བླང་བ་དག་ལ་སྔ་ཕྱི་ཡོད་པར་མི་འཐད་ན།
དེ་བཞིན་གཤེགས་པ་ནི་ཉེ་བར་ལེན་པ་པོ་ཡིན་ལ།
ཕུང་པོ་རྣམས་ནི་ཉེ་བར་བླངས་པ་ཡིན་ནོ་ཞེས་བྱ་བ་དེ་ཡང་མི་འཐད་དེ།
ཅིའི་ཕྱིར་ཞེ་ན། འདི་ལ་ཉེ་བར་བླང་བ་ཡིན་པས། ཉེ་བར་ལེན་པ་ཞེས་བྱ་ལ་ཉེ་བར་ལེན་པར་བྱེད་པས་ཉེ་བར་ལེན་པ་པོ་ཞེས་བྱ་བ་ཡིན་ན།
འཁོར་བ་ལ་ཐོག་མ་དང་ཐ་མ་མེད་པས་འདི་ནི་ཉེ་བར་བླང་བའོ།
།​འདི་ནི་ཉེ་བར་ལེན་པར་བྱེད་པའོ་ཞེས་བྱ་བ་དེ་དག་མི་འཐད་པའི་ཕྱིར། ཉེ་བར་ལེན་པ་པོས་ཉེ་བར་བླངས་པ་མ་ཡིན་པ་ཡང་ཉེ་བར་ལེན་པར་མི་འགྱུར་ལ
ཉེ་བར་ལེན་པ་མེད་པ་ཡང་ཉེ་བར་ལེན་པ་པོ་དེ་བཞིན་གཤེགས་པ་ཞེས་བྱ་བར་མི་འགྱུར་བའི་ཕྱིར་རོ། །​འདིར་སྨྲས་པ། དེ་བཞིན་གཤེགས་པ་ནི་ཡོད་པ་ཁོ་ན་ཡིན་ཏེ
ཉེ་བར་ལེན་པས་གདགས་པར་བྱ་བ་ཡིན་པའི་ཕྱིར་རོ། །​འདིར་བཤད་པ། རྣམ་པ་ལྔས་ནི་བཙལ་བྱས་ན།
།​གང་ཞིག་དེ་ཉིད་གཞན་ཉིད་དུ། །​མེད་པའི་དེ་བཞིན་གཤེགས་པ་དེ།
།​ཉེ་བར་ལེན་པས་ཇི་ལྟར་གདགས། །​འདི་ལ་གལ་ཏེ་དེ་བཞིན་གཤེགས་པ་ཉེ་བར་ལེན་པས་གདགས་པར་བྱ་བ་ཞིག་ཡོད་པར་གྱུར་ན།
དེ་ཉེ་བར་ལེན་པ་ལས་དེ་ཉིད་དམ། གཞན་ཉིད་དུ་འགྱུར་གྲང་ན།
རྣམ་པ་ལྔས་བཙལ་ན་གང་ཞིག་དེ་ཉིད་དང་གཞན་ཉིད་དུ་མེད་པའི་དེ་བཞིན་གཤེགས་པ་དེ་ཉེ་བར་ལེན་པས་ཇི་ལྟར་གདགས་པར་བྱ་སྟེ།
དེའི་ཕྱིར་དེ་ཡང་རིགས་པ་མ་ཡིན་ནོ།
།​འདིར་སྨྲས་པ། ཉེ་བར་ལེན་པ་པོ་ནི་ཡོད་པ་ཁོ་ན་ཡིན་ཏེ།
ཉེ་བར་བླང་བ་ཡོད་པའི་ཕྱིར་རོ། །​འདིར་བཤད་པ། གང་ཞིག་ཉེ་བར་བླང་བ་དེ།
།​དེ་ནི་ངོ་བོ་ཉིད་ལས་མེད།
།​ཉེ་བར་བླང་བ་གང་ཡོད་དོ་སྙམ་དུ་སེམས་པ་དེ་ཡང་རྟེན་ཅིང་འབྲེལ་པར་འབྱུང་བའི་ཕྱིར་ངོ་བོ་ཉིད་ལས་ཡོད་པ་མ་ཡིན་ནོ།
།​འདིར་སྨྲས་པ། ཉེ་བར་བླང་བ་དེ་ནི་ངོ་བོ་ཉིད་ལས་ཡོད་པ་མ་ཡིན་ཡང་གཞན་གྱི་དངོས་པོ་ལས་ཡོད་དོ།
།​འདིར་བཤད་པ། བདག་གི་དངོས་ལས་གང་མེད་པ། །​དེ་གཞན་དངོས་ལས་ཡོད་རེ་སྐན། །​ཉེ་བར་ལེན་པ་གང་བདག་གི་དངོས་པོ་ལས་མེད་པ་དེ་གཞན་གྱི་དངོས་པོ་ལས་ཡོད་པར་འགྱུར་རེ་སྐན་ཏེ།
ཅིའི་ཕྱིར་ཞེ་ན། བདག་གི་དངོས་པོ་ཡོད་པ་མ་ཡིན་པས། གཞན་གྱི་དངོས་པོ་ཡང་མེད་པའི་ཕྱིར་རོ། །​ཡང་བཤད་པ། བདག་ཅེས་བྱ་བ་བརྟེན་ནས་
ནི། །​རྣམ་ལྔའི་སྔ་རོལ་ཉེར་ལེན་མེད།
།​མ་བརྟེན་ཉེ་བར་ལེན་པ་ནི། །​འགའ་ཡང་ཇི་ལྟར་ཡོད་མི་འགྱུར།
།​ཉེ་བར་བླང་བ་དེ་ཡང་ནི། །​ཉེར་ལེན་དེ་ཡི་སྔ་རོལ་ན།
།​ཉེ་བར་བླང་བ་ཡོད་མིན་ན།
།​ཉེར་ལེན་ཇི་ལྟར་ཡོད་པར་འགྱུར།
།​ཉེར་ལེན་ཉེ་བར་བླང་དེ་ལ།
།​བརྟེན་པ་ཡོད་མིན་མ་བརྟེན་མེད།
།​ཉེར་ལེན་ཉེ་བར་བླང་ལས་མིན།
།​ཉེར་བླང་མིན་ལས་ཡོད་མ་ཡིན།
།​ཉེར་བླང་ཉེ་བར་ལེན་པའི་མིན།
།​ཉེར་ལེན་མིན་པའི་མ་ཡིན་ཏེ།
།​དེ་ནི་ཉེར་ལེན་བརྟེན་པ་མིན།
།​ཉེར་ལེན་མིན་ལ་བརྟེན་མ་ཡིན།
།​ཉེར་ལེན་འགྲུབ་པ་གང་ཡིན་པ། །​ཉེ་བར་བླང་ལས་འགྱུར་ཡིན་ན།
།​དེ་གྲུབ་མེད་ན་ཉེར་ལེན་པའི། །​འགྲུབ་པ་ཇི་ལྟར་ཡོད་པར་འགྱུར།
།​གལ་ཏེ་ཉེར་ལེན་འགྲུབ་འགྱུར་བའི། །​ཉེ་བར་བླང་བ་མ་གྲུབ་ན།
།​ཉེར་ལེན་གྲུབ་པ་ཡོད་མིན་པས། །​ཉེ་བར་བླང་བའི་བྱེད་པ་མེད།
།​དེ་ལྟར་ཉེར་བླང་ཉེར་ལེན་པོ། །​རྣམ་པ་ཀུན་གྱིས་སྟོང་པ་ཡིན།
།​སྟོང་པས་དེ་བཞིན་གཤེགས་སྟོང་པ། །​ཇི་ལྟ་བུར་ན་འདོགས་པར་འགྱུར།
།​དེ་ལྟར་གང་གི་ཕྱིར་ཉེ་བར་བླང་བ་དང་ཉེ་བར་ལེན་པ་པོ་དག་ངོ་བོ་ཉིད་དང་གཞན་གྱི་དངོས་པོ་དང་དེ་ཉིད་དང་གཞན་ཉིད་ལ་སོགས་པ་རྣམ་པ་ཀུན་གྱིས་སྟོང་པ་དེའི་ཕྱིར། དོན་དམ་པའི་དེ་ཁོ་ན་མཐོང་བ་དག་ཉེ་བར་བླང་བ་དང་ཉེ་བར་ལེན་པ་པོ་རྟོགས་པ་དེ་ལྟ་བུ་དེས། དེ་བཞིན་གཤེགས་པ་ཡོད་དོ་ཞེས་འདོགས་པར་མི་འགྱུར་རོ། །​དེ་ལྟ་བས་ན་བརྟེན་ནས་
གདགས་པར་བྱ་བའི་དོན་ནི་རྣམ་པ་ཐམས་ཅད་དུ་སྟོང་པ་ཉིད་ཡིན་པའི་ཕྱིར་ངོ་བོ་ཉིད་དང་གཞན་གྱི་དངོས་པོ་དང་དེ་ཉིད་དང་གཞན་ཉིད་ལ་སོགས་པར་བརྗོད་པར་བྱ་བ་མ་ཡིན་ནོ།
།​འདིར་སྨྲས་པ། ཇི་འོ་ན་ད་སྟོང་ངོ་ཞེས་བྱ་བ་དེ་ངེས་པ་ཡིན་ནམ། འདིར་སྨྲས་པ། སྟོང་ངོ་ཞེས་ཀྱང་མི་བརྗོད་དེ
།​མི་སྟོང་ཞེས་ཀྱང་མི་བྱ་ཞིང་།
།​གཉིས་དང་གཉིས་མིན་མི་བྱ་སྟེ།
།​གདགས་པའི་དོན་དུ་བརྗོད་པར་བྱ།
།​སྟོང་ངོ་ཞེས་ཀྱང་བརྗོད་པར་མི་བྱ།
མི་སྟོང་ངོ་ཞེས་ཀྱང་བརྗོད་པར་མི་བྱ།
སྟོང་པ་དང་མི་སྟོང་པ་ཞེས་ཀྱང་བརྗོད་པར་མི་བྱ།
སྟོང་པ་ཡང་མ་ཡིན་མི་སྟོང་པ་ཡང་མ་ཡིན་ཞེས་ཀྱང་བརྗོད་པར་མི་བྱ་སྟེ།
མི་མཐུན་པའི་ཕྱོགས་ཙམ་གསལ་བ་ལ་འཇུག་པའི་ཕྱིར་རོ། །​ཡང་དག་པ་མ་ཡིན་པར་རྟོག་པའི་དྲི་མ་བཀྲུ་བའི་ཕྱིར་དང་དོན་དམ་པའི་དོན་ཁོ་ན་གདགས་པའི་དོན་དུ་ནི་དེ་དག་བརྗོད་པར་བྱའོ།
།​འདིར་སྨྲས་པ། གལ་ཏེ་དེ་བཞིན་གཤེགས་པའི་ངོ་བོ་ཉིད་དང་གཞན་གྱི་དངོས་པོ་ལས་ཀྱང་ཡོད་པ་མ་ཡིན་ན།
ཅིའི་ཕྱིར་རྟག་པ་དང་མི་རྟག་པ་ལ་སོགས་པ་དང་མཐའ་དང་མཐའ་མེད་པ་ལ་སོགས་པར་བརྗོད་པར་བྱ་བ་མ་ཡིན་ཞེ་ན།
འདིར་བཤད་པ། རྟག་དང་མི་རྟག་ལ་སོགས་བཞི། །​ཞི་བ་འདི་ལ་ག་ལ་ཡོད།
།​མཐའ་དང་མཐའ་མེད་ལ་སོགས་བཞི། །​ཞི་བ་འདི་ལ་ག་ལ་ཡོད།
།​དེ་བཞིན་གཤེགས་པའི་ངོ་བོ་ཉིད་ཀྱིས་མ་སྐྱེས་པ་ཞི་བ་འདི་ལ་རྟག་པ་དང་མི་རྟག་པ་དང་རྟག་ཀྱང་རྟག་ལ་
མི་རྟག་ཀྱང་མི་རྟག་པ་དང་། རྟག་པ་ཡང་མ་ཡིན་མི་རྟག་པ་ཡང་མ་ཡིན་པ་ཞེས་བྱ་བ་སྔོན་གྱི་མཐའ་ལ་བརྟེན་པའི་ལྟ་བ་བཞི་པོ་དེ་དག་དང་། མཐའ་ཡོད་པ་དང་མཐའ་མེད་པ་དང་མཐའ་ཡོད་ཀྱང་ཡོད་ལ་
མེད་ཀྱང་མེད་པ་དང་། མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་པ་ཞེས་བྱ་བ་ཕྱི་མའི་མཐའ་ལ་བརྟེན་པའི་ལྟ་བ་བཞི་པོ་དེ་དག་ག་ལ་ཡོད་དེ
དོན་དམ་པར་དེ་བཞིན་གཤེགས་པ་སྐྱེ་བ་མེད་པའི་ཕྱིར་རོ། །​འདིར་སྨྲས་པ། དེ་བཞིན་གཤེགས་པ་ནི་ཡོད་པ་ཁོ་ན་ཡིན་ཏེ།
མྱ་ངན་ལས་འདས་ནས་
མེད་དོ་ཞེས་ལུང་དུ་མ་བསྟན་པའི་ཕྱིར་རོ། །​འདིར་བཤད་པ། གང་གིས་འཛིན་སྟུག་བཟུང་གྱུར་པ། །​དེ་ནི་མྱ་ངན་འདས་པ་ལ།
།​དེ་བཞིན་གཤེགས་པ་ཡོད་ཅེའམ། །​མེད་ཅེས་རྣམ་རྟོག་རྟོག་པར་བྱེད།
།​རྣམ་པར་རྟོག་པ་རྣམ་པ་སྣ་ཚོགས་ལ་གོམས་པའི་བག་ཆགས་ཀྱིས་བསྒོས་པའི་བློ་གྲོས་ཅན་གང་གིས་འདི་ཉིད་བདེན་གྱི་གཞན་ནི་དོན་མེད་པའོ་སྙམ་དུ་འཛིན་པ་སྟུག་པོ་བཟུང་བར་གྱུར་པ་དེ་ནི་མྱ་ངན་ལས་འདས་པ་ལ།
དེ་བཞིན་གཤེགས་པ་མྱ་ངན་ལས་འདས་ནས་
ཡོད་དོ་ཞེའམ། དེ་བཞིན་གཤེགས་པ་མྱ་ངན་ལས་འདས་ནས་
མེད་ཅེའམ། དེ་བཞིན་གཤེགས་པ་མྱ་ངན་ལས་འདས་ནས་
ཡོད་ཀྱང་ཡོད་ལ
མེད་ཀྱང་མེད་ཅེའམ། དེ་བཞིན་གཤེགས་པ་མྱ་ངན་ལས་འདས་ནས་
ཡོད་པ་ཡང་མ་ཡིན་མེད་པ་ཡང་མ་ཡིན་ཞེས་བྱ་བ་མྱ་ངན་ལས་འདས་པ་ལ་བརྟེན་པའི་ལྟ་བ་བཞི་པོ་དག་ཏུ་རྣམ་པར་རྟོག་པ་ལ་རྟོགས་པར་བྱེད་དོ།
།​ངོ་བོ་ཉིད་ཀྱིས་སྟོང་དེ་ལ།
།​སངས་རྒྱས་མྱ་ངན་ལས་འདས་ནས།
།​ཡོད་དོ་ཞེའམ་མེད་དོ་ཞེས། །​བསམ་པ་འཐད་པ་ཉིད་མི་འགྱུར།
།​ཡང་དག་པའི་ཡེ་ཤེས་ཀྱི་མིག་བྱེ་བ་དག་ལ་ནི་མྱ་ངན་ལས་འདས་པ་ལ་དེ་བཞིན་གཤེགས་པ་མྱ་ངན་ལས་འདས་ནས་
ཡོད་ཅེའམ། དེ་བཞིན་གཤེགས་པ་མྱ་ངན་ལས་འདས་ནས་
མེད་ཅེའམ། དེ་བཞིན་གཤེགས་པ་མྱ་ངན་ལས་འདས་ནས་
ཡོད་ཀྱང་ཡོད་ལ་
མེད་ཀྱང་མེད་ཅེའམ། དེ་བཞིན་གཤེགས་པ་མྱ་ངན་ལས་འདས་ནས་
ཡོད་པ་ཡང་མ་ཡིན།
མེད་པ་ཡང་མ་ཡིན་ཞེས་བྱ་བ་མྱ་ངན་ལས་འདས་པ་ལ་བརྟེན་པའི་ལྟ་བ་བཞི་པོ་དེ་དག་གི་བསམ་པ་འཐད་པ་ཉིད་དུ་མི་འགྱུར་ཏེ།
རྣམ་པར་རྟོག་པའི་བློ་ཡུལ་མེད་པ་ལ་སྐྱེ་བར་མི་འགྱུར་བའི་ཕྱིར་རོ། །​གང་དག་སངས་རྒྱས་སྤྲོས་འདས་ཤིང་། །​ཟད་པ་མེད་ལ་
སྤྲོས་བྱེད་པ། །​སྤྲོས་པས་ཉམས་པ་དེ་ཀུན་གྱིས། །​དེ་བཞིན་གཤེགས་པ་མཐོང་མི་འགྱུར།
།​གང་དག་སངས་རྒྱས་བཅོམ་ལྡན་འདས་སྤྲོས་པ་ལས་འདས་ཤིང་ཟད་པ་མེད་པ་ལ།
ཡོད་པ་དང་མེད་པ་དང་རྟག་པ་དང་མི་རྟག་པ་དང་གཟུགས་ཀྱི་སྐུ་དང་། ཆོས་ཀྱི་སྐུ་དང་། གསུང་རབ་ཀྱི་སྐུ་དང་། མཚན་ཉིད་དང་མཚན་ཉིད་ཀྱི་གཞི་དང་རྒྱུ་དང་འབྲས་བུ་དང་བློ་དང་རྟོགས་པར་བྱ་བ་དང་། སྟོང་པ་དང་མི་སྟོང་པ་ལ་སོགས་པའི་སྤྲོས་པ་དག་གིས་སྤྲོས་པར་བྱེད་པ་དང་། རྟོགས་པར་བྱེད་པ་དང་རློམ་སེམས་སུ་བྱེད་པ་དང་སྤྲོས་པས་བློ་གྲོས་ཀྱི་མིག་ཉམས་པ་དེ་དག་ཐམས་ཅད་ཀྱིས་དམུས་ལོང་གིས་ཉི་མ་བཞིན་དུ། དེ་བཞིན་གཤེགས་པ་སྤྲོས་པ་ལས་འདས་ཤིང་། ཟད་པ་མེད་པ་ཆོས་ཀྱི་སྐུ་ལས་མཐོང་བར་མི་འགྱུར་རོ། །​དེ་བཞིན་གཤེགས་པའི་དངོས་ཉིད་གང་། །​དེ་ནི་འགྲོ་བའི་ངོ་བོ་ཉིད། །​དེ་བཞིན་གཤེགས་པའི་དངོས་ཉིད་མེད།
།​འགྲོ་འདི་ངོ་བོ་ཉིད་མེད་དོ།
།​གང་གི་ཕྱིར་དེ་ལྟར་ཡོངས་སུ་བརྟགས་ན།
དེ་བཞིན་གཤེགས་པ་ངོ་བོ་ཉིད་མེད་པ་དེའི་ཕྱིར། དེ་བཞིན་གཤེགས་པའི་ངོ་བོ་ཉིད་གང་ཡིན་པ་དེ་ནི། སེམས་ཅན་དང་འདུ་བྱེད་ཀྱི་འགྲོ་བ་འདི་དག་གི་ངོ་བོ་ཉིད་ཀྱང་ཡིན་ནོ།
།​དེ་བཞིན་གཤེགས་པའི་ངོ་བོ་ཉིད་གང་ཡིན་ཞེ་ན།
བཤད་པ། དེ་བཞིན་གཤེགས་པའི་ངོ་བོ་ཉིད་མེད་དེ།
འགྲོ་བ་འདི་དག་ཀྱང་ངོ་བོ་ཉིད་མེད་པར་མཉམ་པ་ཡིན་གྱི། ཡོན་ཏན་གྱིས་མཉམ་པ་ནི་མ་ཡིན་ནོ།
།​དེ་བཞིན་གཤེགས་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་གཉིས་པའོ།།
།​།འདིར་སྨྲས་པ། འདོད་ཆགས་ཞེ་སྡང་གཏི་མུག་རྣམས། །​ཀུན་དུ་རྟོག་ལས་འབྱུང་བར་གསུངས།
།​སྡུག་དང་མི་སྡུག་ཕྱིན་ཅི་ལོག
།​བརྟེན་པ་ཉིད་ལས་ཀུན་དུ་འབྱུང་།
།​འདི་ལ་འདོད་ཆགས་དང་ཞེ་སྡང་དང་གཏི་མུག་རྣམས་ནི་ཀུན་དུ་རྟོག་པ་ལས་འབྱུང་བར་མདོ་སྡེ་དག་ལས་རྒྱ་ཆེར་གསུངས་ཏེ།
དེ་དག་ཀྱང་སྡུག་པ་དང་མི་སྡུག་པའི་ཕྱིན་ཅི་ལོག་ལ་
བརྟེན་པ་ཉིད་ལས་ཀུན་དུ་འབྱུང་བས། དེའི་ཕྱིར་འདོད་ཆགས་དང་ཞེ་སྡང་དང་གཏི་མུག་རྣམས་ནི་ཡོད་པ་ཡིན་ནོ།
།​འདིར་བཤད་པ།གང་དག་སྡུག་དང་མི་སྡུག་པའི། །​ཕྱིན་ཅི་ལོག་ལ་
བརྟེན་འབྱུང་བ། །​དེ་དག་ངོ་བོ་ཉིད་ལས་མེད།
།​དེ་ཕྱིར་ཉོན་མོངས་ཡང་དག་མེད།
།​འདོད་ཆགས་དང་ཞེ་སྡང་དང་གཏི་མུག་ལ་སོགས་པ་ཉོན་མོངས་པ་གང་དག་སྡུག་པ་དང་མི་སྡུག་པའི་ཕྱིན་ཅི་ལོག་ལ་
བརྟེན་ནས་
འབྱུང་བ་དེ་དག་ནི་ངོ་བོ་ཉིད་ལས་མེད་པ་དེའི་ཕྱིར་ཉོན་མོངས་པ་རྣམས་ཡང་དག་པར་ཡོད་པ་མ་ཡིན་ནོ།
།​ཡང་གཞན་ཡང་། བདག་གི་ཡོད་ཉིད་མེད་ཉིད་ནི། །​ཇི་ལྟ་བུར་ཡང་འགྲུབ་པ་མེད།
།​དེ་མེད་ཉོན་མོངས་རྣམས་ཀྱི་ནི། །​ཡོད་ཉིད་མེད་ཉིད་ཇི་ལྟར་འགྲུབ།
།​འདི་ལ་གལ་ཏེ་འདོད་ཆགས་ལ་སོགས་པ་ཉོན་མོངས་པ་རྣམས་ཀྱི་རྟེན་བདག་ཅེས་བྱ་བ་ཡོད་ན་
ནི། དེ་ལ་བརྟེན་པ་ཉོན་མོངས་པ་རྣམས་ཀྱང་ཡོད་པར་བརྟག་ཏུ་རུང་ན།
བདག་གིས་ཡོད་པ་ཉིད་དང་མེད་པ་ཉིད་ནི་རྣམ་པ་གང་གིས་ཀྱང་ཇི་ལྟ་བུར་ཡང་འགྲུབ་པ་མེད་དེ།
བདག་དེ་མེད་ན་ཉོན་མོངས་པ་རྣམས་ཀྱི་ཡོད་པ་ཉིད་དང་མེད་པ་ཉིད་ཇི་ལྟར་འགྲུབ་པར་འགྱུར་ཏེ།
མི་འགྲུབ་པོ། །​ཅིའི་ཕྱིར་ཞེ་ན།
ཉོན་མོངས་དེ་དག་གང་གི་ཡིན།
།​དེ་ཡང་གྲུབ་པ་ཡོད་མ་ཡིན།
།​གལ་ཏེ་གང་མེད་ཅི་ཞིག་ཡོད།
།​ཉོན་མོངས་ཅུང་ཟད་ཡོད་མ་ཡིན།
།​ཉོན་མོངས་པ་དེ་དག་བདག་གང་གི་ཡིན་པའི་བདག་དེ་ཡང་རྣམ་པ་ཐམས་ཅད་དུ་འགྲུབ་པ་ཡོད་པ་མ་ཡིན་ཏེ།
གལ་ཏེ་བདག་གང་ཡང་མེད་ན་
ཉོན་མོངས་པ་ཅི་ཞིག་ཡོད་དེ་
ཉོན་མོངས་པ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་རོ། །​ཅི་སྟེ་འདི་སྙམ་དུ་བདག་གང་ཡང་མེད་པར་ཉོན་མོངས་པ་རྣམས་ཡོད་པར་སེམས་ན་དེ་ལ་བཤད་པར་བྱ་སྟེ
རང་ལུས་ལྟ་བཞིན་ཉོན་མོངས་རྣམས། །​ཉོན་མོངས་ཅན་ལ་རྣམ་ལྔར་མེད།
།​རང་ལུས་ལྟ་བཞིན་ཉོན་མོངས་ཅན། །​ཉོན་མོངས་པ་ལ་རྣམ་ལྔར་མེད།
།​ཇི་ལྟར་རང་གི་ལུས་ལ་ལྟ་བ་ཕུང་པོ་རྣམས་ལ་རྣམ་པ་ལྔར་ཡོད་པ་མ་ཡིན་པ་དེ་བཞིན་དུ་ཉོན་མོངས་པ་རྣམས་ཀྱང་ཉོན་མོངས་པ་ཅན་གྱི་སེམས་ལ་རྣམ་པ་ལྔར་ཡོད་པ་མ་ཡིན་ནོ།
།​ཇི་ལྟར་རང་གི་ལུས་ལ་ལྟ་བ་ཕུང་པོ་རྣམས་ལ་རྣམ་པ་ལྔར་ཡོད་པ་མ་ཡིན་པ་དེ་བཞིན་དུ། ཉོན་མོངས་པ་ཅན་གྱི་སེམས་ཀྱང་ཉོན་མོངས་པ་རྣམས་ལ་རྣམ་པ་ལྔར་ཡོད་པ་མ་ཡིན་ན
ཡང་གཞན་ཡང་། སྡུག་དང་མི་སྡུག་ཕྱིན་ཅི་ལོག
།​ངོ་བོ་ཉིད་ལས་ཡོད་མིན་ན།
།​སྡུག་དང་མི་སྡུག་ཕྱིན་ཅི་ལོག
།​བརྟེན་ནས་ཉོན་མོངས་གང་དག་ཡིན།
།​གང་གི་ཚེ་སྡུག་པ་དང་མི་སྡུག་པའི་ཕྱིན་ཅི་ལོག་དག་ངོ་བོ་ཉིད་ལས་ཡོད་པ་མ་ཡིན་ནོ།
།​དེའི་ཚེ་ཕྱིན་ཅི་ལོག་རྣམས་ཡང་དག་པ་མ་ཡིན་ནོ།
།​གང་ཡང་དག་པ་མ་ཡིན་པ་དེ་ནི་ངོ་བོ་ཉིད་ལས་ཡོད་པ་མ་ཡིན་ཏེ།
དེ་དག་ངོ་བོ་ཉིད་ལས་ཡོད་པ་མ་ཡིན་ན།
དེ་དག་ལ་བརྟེན་ནས་ཉོན་མོངས་པ་གང་དག་འབྱུང་ངོ་ཞེས་བྱ་བ་དེ་དག་ཇི་ལྟར་ཡོད་པར་འགྱུར།
འདིར་སྨྲས་པ། གཟུགས་སྒྲ་རོ་དང་རེག་པ་དང་། །​དྲི་དང་ཆོས་དག་རྣམ་དྲུག་ནི། །​གཞི་སྟེ་འདོད་ཆགས་ཞེ་སྡང་དང་། །​གཏི་མུག་གིར་ནི་རྣམ་པར་བརྟག
།​གཟུགས་དང་སྒྲ་དང་དྲི་དང་རོ་དང་རེག་དང་ཆོས་རྣམ་པ་དྲུག་ནི་འདོད་ཆགས་དང་ཞེ་སྡང་དང་གཏི་མུག་གི་གཞི་ཡིན་པར་རྣམ་པར་བརྟགས་ཏེ།
གཞི་དེ་ལ་བརྟེན་ནས་སྡུག་པ་དང་མི་སྡུག་པའི་ཕྱིན་ཅི་ལོག་དག་འབྱུང་ཞིང་སྡུག་པ་དང་མི་སྡུག་པའི་ཕྱིན་ཅི་ལོག་དག་ལ་བརྟེན་ནས།
འདོད་ཆགས་དང་ཞེ་སྡང་དང་གཏི་མུག་རྣམས་འབྱུང་ངོ།
།​འདིར་བཤད་པ། གཟུགས་སྒྲ་རོ་དང་རེག་པ་དང་། །​དྲི་དང་ཆོས་དང་འབའ་ཞིག་པ། །​དྲི་ཟའི་གྲོང་ཁྱེར་ལྟ་བུ་དང་། །​སྨིག་རྒྱུ་རྨི་ལམ་འདྲ་བ་ཡིན།
།​སྒྱུ་མའི་སྐྱེས་བུ་ལྟ་བུ་དང་། །​གཟུགས་བརྙན་འདྲ་བ་དེ་དག་ལ།
།​སྡུག་པ་དང་ནི་མི་སྡུག་པ། །​འབྱུང་བར་ཡང་ནི་ག་ལ་འགྱུར།
།​གཟུགས་དང་སྒྲ་དང་དྲི་དང་རོ་དང་རེག་དང་ཆོས་དག་ནི་འབའ་ཞིག་པ་བྲལ་བ་ཅི་ཡང་མེད་པ་མ་འདྲེས་པ་ངོ་བོ་ཉིད་མེད་པ་སྟེ།
དྲི་ཟའི་གྲོང་ཁྱེར་ལྟ་བུ་དང་། སྨིག་རྒྱུ་དང་རྨི་ལམ་འདྲ་བ་ཡིན་པས། སྒྱུ་མའི་སྐྱེས་བུ་ལྟ་བུ་དང་གཟུགས་བརྙན་འདྲ་བ་དེ་དག་ལ་སྡུག་པ་དང་མི་སྡུག་པ་འབྱུང་བར་ག་ལ་འགྱུར།
ཡང་གཞན་ཡང་། གང་ལ་བརྟེན་ནས་
སྡུག་པ་ཞེས། །​མི་སྡུག་པར་ནི་གདགས་བྱ་བ། །​སྡུག་ལ་མ་ལྟོས་ཡོད་མིན་པས། །​དེ་ཕྱིར་སྡུག་པ་འཐད་མ་ཡིན།
།​སྡུག་པ་གང་ལ་བརྟེན་ནས་
སྡུག་པ་གང་མི་སྡུག་པར་གདགས་པར་བྱ་བའི་སྡུག་པ་དེ་སྡུག་པ་ལ་མ་ལྟོས་པའི་སྔ་རོལ་ན་ཡོད་པ་མ་ཡིན་པས་དེའི་ཕྱིར་སྡུག་པ་འཐད་པ་མ་ཡིན་ནོ།
།​གང་ལ་བརྟེན་ནས་
མི་སྡུག་པ། །​སྡུག་པ་ཞེས་ནི་གདགས་བྱ་བ། །​མི་སྡུག་མ་ལྟོས་ཡོད་མིན་པས། །​དེ་ཕྱིར་མི་སྡུག་འཐད་མ་ཡིན།
།​མི་སྡུག་པ་གང་ལ་བརྟེན་ནས་
མི་སྡུག་པ་གང་སྡུག་པར་གདགས་པར་བྱའི་མི་སྡུག་པ་དེ་མི་སྡུག་པ་ལ་མི་ལྟོས་པའི་སྔ་རོལ་ན་ཡོད་པ་མ་ཡིན་པས་དེའི་ཕྱིར་མི་སྡུག་པའང་འཐད་པ་མ་ཡིན་ནོ།
།​སྡུག་པ་ཡོད་པ་མ་ཡིན་ན།
།​འདོད་ཆགས་འབྱུང་བར་ག་ལ་འགྱུར།
།​མི་སྡུག་ཡོད་པ་མ་ཡིན་ན།
།​ཞེ་སྡང་འབྱུང་བར་ག་ལ་འགྱུར།
།​སྡུག་པ་དང་མི་སྡུག་པ་དེ་དག་ཡོད་པ་མ་ཡིན་ན།
འདོད་ཆགས་དང་ཞེ་སྡང་དག་འབྱུང་བར་ག་ལ་འགྱུར་ཏེ།
དེ་དག་མེད་པའི་ཕྱིར་གཏི་མུག་ཀྱང་མེད་དེ།
དེ་དག་མེད་པ་ཁོ་ནས་དེ་ཡང་ཡོད་པ་མ་ཡིན་པར་གྲུབ་པོ། །​འདིར་སྨྲས་པ། སྡུག་པ་དང་མི་སྡུག་པའི་ཕྱིན་ཅི་ལོག་དག་ནི་ཡོད་པ་ཁོ་ན་ཡིན་ཏེ
མདོ་སྡེ་ལས་རྟག་པ་ལ་སོགས་པའི་ཕྱིན་ཅི་ལོག་བཞི་ཡོད་པར་གསུངས་པའི་ཕྱིར་རོ། །​དེ་དག་ཡོད་པའི་ཕྱིར་ཕྱིན་ཅི་ལོག་ཏུ་གྱུར་པ་ཡང་ཡོད་དེ
དེ་ལ་གང་མི་རྟག་པ་ལ་རྟག་པ་ཞེས་འཛིན་པ་དེ་ནི་ཕྱིན་ཅི་ལོག་ཡིན་ལ།
གང་མི་རྟག་པ་ལ་མི་རྟག་པ་ཞེས་འཛིན་པ་དེ་ནི་ཕྱིན་ཅི་ལོག་མ་ཡིན་ཏེ།
ལྷག་མ་རྣམས་ལ་ཡང་དེ་བཞིན་ནོ།
།​འདིར་བཤད་པ། གལ་ཏེ་མི་རྟག་རྟག་པ་ཞེས། །​དེ་ལྟར་འཛིན་པ་ལོག་ཡིན་ན།
།​སྟོང་ལ་རྟག་པ་ཡོད་མིན་པས། །​འཛིན་པ་ཇི་ལྟར་ལོག་མ་ཡིན།
།​གལ་ཏེ་མི་རྟག་པ་ལ་རྟག་པ་ཞེས་དེ་ལྟར་འཛིན་པ་ཕྱིན་ཅི་ལོག་ཡིན་ནོ་སྙམ་དུ་སེམས་ན།
དེ་ལ་བཤད་པར་བྱ་སྟེ།
ངོ་བོ་ཉིད་སྟོང་པ་ལ་རྟག་པ་ཅུང་ཟད་ཀྱང་ཡོད་པ་མ་ཡིན་པས། དེ་མེད་ན་
དེ་ལྟར་འཛིན་པ་ཇི་ལྟར་ཕྱིན་ཅི་ལོག་མ་ཡིན་པར་འགྱུར་ཏེ་
དེ་ནི་ཕྱིན་ཅི་ལོག་ཡིན་ནོ།
།​ལྷག་མ་རྣམས་ལ་ཡང་དེ་བཞིན་ནོ།
།​གལ་ཏེ་མི་རྟག་མི་རྟག་ཅེས། །​དེ་ལྟར་འཛིན་པ་ལོག་མིན་ན།
།​སྟོང་ལ་མི་རྟག་ཡོད་མིན་པས། །​འཛིན་པ་ཇི་ལྟར་ལོག་མ་ཡིན།
།​གལ་ཏེ་མི་རྟག་པ་ལ་མི་རྟག་པ་ཞེས་དེ་ལྟར་འཛིན་པ་ཕྱིན་ཅི་ལོག་མ་ཡིན་ནོ་སྙམ་དུ་སེམས་ན།
དེ་ལ་བཤད་པར་བྱ་སྟེ།
ངོ་བོ་ཉིད་སྟོང་པ་ལ་མི་རྟག་པ་ཅུང་ཟད་ཀྱང་ཡོད་པ་མ་ཡིན་པས་དེ་མེད་ན་དེ་ལྟར་འཛིན་པ་ཇི་ལྟར་ཕྱིན་ཅི་ལོག་མ་ཡིན་པར་འགྱུར་ཏེ་དེ་ཡང་ཕྱིན་ཅི་ལོག་ཡིན་ནོ།
།​ལྷག་མ་རྣམས་ལ་ཡང་དེ་བཞིན་ནོ།
།​འདིར་སྨྲས་པ། འཛིན་པ་ནི་ཡོད་པ་ཁོ་ན་ཡིན་ཏེ།
དེ་འཛིན་པར་བྱེད་པ་དང་། འཛིན་པ་པོ་དང་། གཟུང་བ་དག་ཡོད་པའི་ཕྱིར་རོ། །​འདིར་བཤད་པ། གང་གིས་འཛིན་དང་འཛིན་གང་དང་། །​འཛིན་པ་པོ་དང་གང་གཟུང་དང་། །​ཐམས་ཅད་ཉེ་བར་ཞི་བ་སྟེ།
།​དེ་ཕྱིར་འཛིན་པ་ཡོད་མ་ཡིན།
།​གང་གིས་འཛིན་པ་ནི་བྱེད་པར་གྱུར་པས་སོ།
།​འཛིན་པ་གང་ཡིན་པ་ནི་དངོས་པོར་གྱུར་པའོ།
།​འཛིན་པ་པོ་གང་ཡིན་པ་ནི་བྱེད་པ་པོར་གྱུར་པའོ།
།​གང་གཟུང་བ་ནི་ལས་སུ་གྱུར་པའོ།
།​དེ་དག་ཐམས་ཅད་ཉེ་བར་ཞི་བ་ནི་ངོ་བོ་ཉིད་ལས་ཉེ་བར་ཞི་བ་སྟེ།
དེ་དག་ཇི་ལྟར་ངོ་བོ་ཉིད་ལས་ཉེ་བར་ཞི་བ་དེ་ལྟར་ནི་དེ་བཞིན་གཤེགས་པ་བརྟག་པར་རྒྱས་པར་བསྟན་ཟིན་པས། དེའི་ཕྱིར་འཛིན་པ་ཡོད་པ་མ་ཡིན་ནོ།
།​འདིར་སྨྲས་པ། ཕྱིན་ཅི་ལོག་རྣམས་ནི་ཡོད་པ་ཁོ་ན་ཡིན་ཏེ།
དེ་དང་ལྡན་པ་ཡོད་པའི་ཕྱིར་རོ། །​འདིར་བཤད་པ། ལོག་པའམ་ཡང་དག་ཉིད་དུ་ནི། །​འཛིན་པ་ཡོད་པ་མ་ཡིན་ན
།​གང་ལ་ཕྱིན་ཅི་ལོག་ཡོད་ཅིང་། །​གང་ལ་ཕྱིན་ཅི་མ་ལོག་ཡོད།
།​དེ་ལྟར་ཕྱིན་ཅི་ལོག་གམ་ཕྱིན་ཅི་མ་ལོག་པ་ཉིད་དུ་འཛིན་པ་དེ་ཡོད་པ་མ་ཡིན་ན།
གང་ལ་ཕྱིན་ཅི་ལོག་ཡོད་ཅིང་གང་ལ་ཕྱིན་ཅི་མ་ལོག་པ་ཡོད་དེ།
རྣམ་པར་མི་རྟོག་པའི་ཤེས་རབ་ཀྱི་སྤྱོད་པ་ལ་གནས་པ་ལ་རྟག་དང་མི་རྟག་པ་ལ་སོགས་པར་ཤེས་པ་ཀུན་དུ་མི་འབྱུང་བའི་ཕྱིར་རོ། །​ཡང་གཞན་ཡང་། ཕྱིན་ཅི་ལོག་ཏུ་གྱུར་པ་ལ།
།​ཕྱིན་ཅི་ལོག་དག་མི་སྲིད་དོ།
།​ཕྱིན་ཅི་ལོག་ཏུ་མ་གྱུར་ལ།
།​ཕྱིན་ཅི་ལོག་དག་མི་སྲིད་དོ།
།​ཕྱིན་ཅི་ལོག་ཏུ་འགྱུར་བཞིན་ལ།
།​ཕྱིན་ཅི་ལོག་དག་མི་སྲིད་དོ།
།​ཕྱིན་ཅི་ལོག་ཏུ་གྱུར་པ་ལ་ཕྱིན་ཅི་ལོག་དག་མི་སྲིད་ཅིང་། ཕྱིན་ཅི་ལོག་ཏུ་མ་གྱུར་པ་ལའང་མི་སྲིད། ཕྱིན་ཅི་ལོག་ཏུ་འགྱུར་བཞིན་པ་ལ་ཡང་མི་སྲིད་དེ།
ཇི་ལྟར་མི་སྲིད་པ་དེ་ལྟར་ནི་སོང་བ་དང་མ་སོང་བ་དང་བགོམ་པ་བརྟག་པའི་རབ་ཏུ་བྱེད་པར་རྒྱས་པར་བསྟན་པ་བཞིན་དུ་ཁོང་དུ་ཆུད་པར་བྱའོ།
།​གང་ལ་ཕྱིན་ཅི་ལོག་སྲིད་པ། །​བདག་ཉིད་ཀྱིས་ནི་རྣམ་པར་དཔྱོད།
།​ད་གང་ལ་ཕྱིན་ཅི་ལོག་དག་སྲིད་པ་བདག་ཉིད་ཀྱིས་རྣམ་པར་དཔྱོད་ཅིག
།​ཡང་གཞན་ཡང་། ཕྱིན་ཅི་ལོག་རྣམས་མ་སྐྱེས་ན།
།​ཇི་ལྟ་བུར་ན་ཡོད་པར་འགྱུར།
།​ཕྱིན་ཅི་ལོག་རྣམས་སྐྱེ་མེད་ན།
།​ཕྱིན་ཅི་ལོག་ཅན་ག་ལ་ཡོད།
།​ཕྱིན་ཅི་ལོག་གང་དག་ངོ་བོ་ཉིད་ལས་མ་སྐྱེས་པ་དེ་དག་ཇི་ལྟ་བུར་ན་ཡོད་པར་འགྱུར།
ད་ཕྱིན་ཅི་ལོག་དེ་རྣམས་ངོ་བོ་ཉིད་ལས་སྐྱེ་བ་མེད་ན་ཕྱིན་ཅི་ལོག་ཅན་ཡོད་པར་ག་ལ་འགྱུར།
དེའི་ཕྱིར་ཕྱིན་ཅི་ལོག་རྣམས་ནི་ཡོད་པ་ཁོ་ན་ཡིན་ཏེ།
དེ་དང་ལྡན་པ་ཡོད་པའི་ཕྱིར་རོ་ཞེས་གང་སྨྲས་པ་དེ་རིགས་པ་མ་ཡིན་ནོ།
།​ཡང་གཞན་ཡང་། གལ་ཏེ་བདག་དང་སྡུག་པ་དང་། །​རྟག་དང་བདེ་བ་ཡོད་ན་
ནི། །​བདག་ཤེས་སྡུག་ཤེས་རྟག་ཤེས་དང་། །​བདེ་ཤེས་ཕྱིན་ཅི་ལོག་མ་ཡིན།
།​གལ་ཏེ་བདག་དང་སྡུག་པ་དང་། །​རྟག་པ་དང་བདེ་བ་ཞེས་བྱ་བ་བཞི་པོ་དེ་དག་ཡོད་ན་
ནི། དེ་དག་ཡོད་པའི་ཕྱིར་བདག་ཏུ་ཤེས་པ་དང་། སྡུག་པར་ཤེས་པ་དང་། རྟག་པར་ཤེས་པ་དང་། བདེ་བར་ཤེས་པ་དེ་དག་ཕྱིན་ཅི་ལོག་མ་ཡིན་པར་འགྱུར་རོ། །​གལ་ཏེ་འདི་སྙམ་དུ་བདག་དང་སྡུག་པ་དང་རྟག་པ་དང་། བདེ་བ་ཞེས་བྱ་བ་བཞི་པོ་དེ་དག་ནི་ཡོད་པ་མ་ཡིན་གྱི་བདག་མེད་པ་ལ་སོགས་པ་བཞི་པོ་དག་ནི་ཡོད་དེ
དེ་དག་ལ་ཕྱིན་ཅི་ལོག་ཏུ་འཛིན་པས་ཕྱིན་ཅི་ལོག་དག་ཀྱང་ཡོད་པར་སེམས་ན།
དེ་ལ་བཤད་པར་བྱ་སྟེ།
གལ་ཏེ་བདག་དང་སྡུག་པ་དང་། །​རྟག་དང་བདེ་བ་མེད་ན་
ནི། །​བདག་མེད་མི་སྡུག་མི་རྟག་དང་། །​སྡུག་བསྔལ་ཡོད་པ་མ་ཡིན་ནོ།
།​གལ་ཏེ་བདག་དང་སྡུག་པ་དང་རྟག་པ་དང་བདེ་བ་ཞེས་བྱ་བ་བཞི་པོ་དེ་དག་མེད་ན་
ནི། དེ་དག་མེད་པའི་ཕྱིར་བདག་མེད་པ་དང་མི་སྡུག་པ་དང་མི་རྟག་པ་དང་སྡུག་བསྔལ་བ་ཞེས་བྱ་བ་བཞི་པོ་དེ་དག་ཀྱང་ཡོད་པ་མ་ཡིན་ཏེ
ལྟོས་པ་མེད་པའི་ཕྱིར་རོ། །​དེའི་ཕྱིར་རྒྱུའི་ཁྱད་པར་འདིས་ཀྱང་ཕྱིན་ཅི་ལོག་རྣམས་ཡོད་པ་མ་ཡིན་ནོ།
།​དེ་ལྟར་ཕྱིན་ཅི་ལོག་འགགས་པས། །​མ་རིག་པ་ནི་འགག་པར་འགྱུར།
།​མ་རིག་འགག་པར་གྱུར་ན་ནི། །​འདུ་བྱེད་ལ་སོགས་འགག་པར་འགྱུར།
དེ་ལྟར་ལམ་འདིས་ཕྱིན་ཅི་ལོག་རྣམས་འགག་ལ་
ཕྱིན་ཅི་ལོག་འགགས་པས། མ་རིག་པ་འགགས་པས་འདུ་བྱེད་ལ་སོགས་པའི་དོན་འགག་པར་འགྱུར་རོ། །​གལ་ཏེ་ལ་ལའི་ཉོན་མོངས་པ། །​གང་དག་ངོ་བོ་ཉིད་ཡོད་ན
།​ཇི་ལྟ་བུར་ན་སྤོང་བར་འགྱུར།
།​ཡོད་པ་སུ་ཞིག་སྤོང་བར་བྱེད།
གལ་ཏེ་ལ་ལའི་ཉོན་མོངས་པ་གང་དག་ངོ་བོ་ཉིད་ཀྱིས་ཡོད་ཅིང་ཡང་དག་པ་དང་དེ་ཁོ་ན་དང་བདེན་པ་ཡིན་ན།
དེ་དག་ཇི་ལྟར་སྤོང་བར་འགྱུར།
།​ཡོད་པ་སུ་ཞིག་སྤོང་བར་བྱེད་དེ།
སྤོང་བ་མི་འཐད་པའི་ཕྱིར་རོ། །​དེ་ལ་འདི་སྙམ་དུ་ཉོན་མོངས་པ་རྣམས་ངོ་བོ་ཉིད་ཀྱིས་མེད་པ་ཡིན་ཏེ།
ངོ་བོ་ཉིད་ཀྱིས་མེད་པ་དེ་དག་སྤོང་བར་སེམས་ན།
དེ་ལ་བཤད་པར་བྱ་སྟེ།
གལ་ཏེ་ལ་ལའི་ཉོན་མོངས་པ། །​གང་དག་ངོ་བོ་ཉིད་མེད་ན།
།​ཇི་ལྟ་བུར་ན་སྤོང་བར་འགྱུར།
།​མེད་པ་སུ་ཞིག་སྤོང་བར་བྱེད།
།​གལ་ཏེ་ལ་ལའི་ཉོན་མོངས་པ་གང་དག་ངོ་བོ་ཉིད་ཀྱིས་མེད་ཅིང་ཡང་དག་པ་དང་དེ་ཁོ་ན་དང་བདེན་པ་མ་ཡིན་ན།
དེ་དག་ཇི་ལྟར་སྤོང་བར་འགྱུར།
།​མེད་པ་སུ་ཞིག་སྤོང་བར་བྱེད་དེ།
སྤོང་བ་མི་འཐད་པའི་ཕྱིར། བསམ་གཏན་པའི་མགོ་ལ་ཐོད་པ་བཞིན་ནོ།
།​ཕྱིན་ཅི་ལོག་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་གསུམ་པའོ།།
།​།འདིར་སྨྲས་པ། གལ་ཏེ་འདི་དག་ཀུན་སྟོང་ན།
།​འབྱུང་བ་མེད་ཅིང་འཇིག་པ་མེད།
།​འཕགས་པའི་བདེན་པ་བཞི་པོ་རྣམས། །​ཁྱོད་ལ་མེད་པར་ཐལ་བར་འགྱུར།
།​འཕགས་པའི་བདེན་པ་བཞི་མེད་པས། །​ཡོངས་སུ་ཤེས་དང་སྤང་བ་དང་། །​བསྒོམ་དང་མངོན་དུ་བྱ་བ་དག །​འཐད་པར་འགྱུར་བ་མ་ཡིན་ནོ།
།​དེ་དག་ཡོད་པ་མ་ཡིན་པས། །​འབྲས་བུ་བཞི་ཡང་ཡོད་མ་ཡིན།
།​འབྲས་བུ་མེད་ན་འབྲས་གནས་མེད།
།​ཞུགས་པ་དག་ཀྱང་ཡོད་མ་ཡིན།
།​གལ་ཏེ་སྐྱེས་བུ་གང་ཟག་བརྒྱད། །​དེ་དག་མེད་ན་དགེ་འདུན་མེད།
།​འཕགས་པའི་བདེན་རྣམས་མེད་པའི་ཕྱིར། །​དམ་པའི་ཆོས་ཀྱང་ཡོད་མ་ཡིན།
།​ཆོས་དང་དགེ་འདུན་ཡོད་མིན་ན།
།​སངས་རྒྱས་ཇི་ལྟར་ཡོད་པར་འགྱུར།
།​དེ་སྐད་སྨྲ་ན་དཀོན་པའི་མཆོག །​གསུམ་ལ་གནོད་པ་བྱེད་པ་ཡིན།
།​གལ་ཏེ་འགྲོ་བ་འདི་དག་ཀུན་སྟོང་ན་དེའི་ཕྱིར་འབྱུང་བ་མེད་ཅིང་འཇིག་པ་མེད་དོ།
།​དེ་དག་མེད་པས་འཕགས་པའི་བདེན་པ་བཞི་པོ་རྣམས་ཁྱོད་ལ་མེད་པར་ཐལ་བར་འགྱུར་རོ། །​འཕགས་པའི་བདེན་པ་བཞི་མེད་པས་སྡུག་བསྔལ་ཡོངས་སུ་ཤེས་པ་དང་། ཀུན་འབྱུང་བ་སྤང་བ་དང་ལམ་བསྒོམ་པ་དང་། འགོག་པ་མངོན་སུམ་དུ་བྱ་བ་དག་འཐད་པར་འགྱུར་བ་མ་ཡིན་ནོ།
།​སྡུག་བསྔལ་ཡོངས་སུ་ཤེས་པ་དང་། ཀུན་འབྱུང་བ་སྤང་བ་དང་། ལམ་བསྒོམ་པ་དང་འགོག་པ་མངོན་སུམ་དུ་བྱ་བ་དེ་དག་ཡོད་པ་མ་ཡིན་པས། དགེ་སྦྱོང་གི་འབྲས་བུ་བཞི་ཡང་ཡོད་པ་མ་ཡིན་ནོ།
།​དགེ་སྦྱོང་གི་འབྲས་བུ་རྣམས་མེད་ན།
འབྲས་བུ་ལ་གནས་པ་དང་ཞུགས་པ་སྐྱེས་བུ་གང་ཟག་བརྒྱད་པོ་དག་ཀྱང་ཡོད་པ་མ་ཡིན་ནོ།
།​གལ་ཏེ་སྐྱེས་བུ་གང་ཟག་བརྒྱད་པོ་དེ་དག་མེད་ན་དགེ་འདུན་མེད་དོ།
།​ཡང་གཞན་ཡང་། འཕགས་པའི་བདེན་པ་རྣམས་མེད་པའི་ཕྱིར་དམ་པའི་ཆོས་ཀྱང་ཡོད་པ་མ་ཡིན་ནོ།
།​ཆོས་དང་དགེ་འདུན་ཡོད་པ་མ་ཡིན་ན།
སངས་རྒྱས་ཇི་ལྟར་ཡོད་པར་འགྱུར་ཏེ།
དེ་སྐད་དུ་སྟོང་པ་ཉིད་དུ་སྨྲ་ན།
དཀོན་མཆོག་གསུམ་ལ་གནོད་པ་བྱེད་པ་ཡིན་ནོ།
།​ཡང་གཞན་ཡང་། སྟོང་ཉིད་འབྲས་བུ་ཡོད་པ་དང་། །​ཆོས་མ་ཡིན་དང་ཆོས་ཉིད་དང་། །​འཇིག་རྟེན་པ་ཡི་ཐ་སྙད་ནི། །​ཀུན་ལའང་གནོད་པ་བྱེད་པ་ཡིན།
།​སྟོང་པ་ཉིད་བཟུང་ན་ཆོས་མ་ཡིན་པ་དང་།ཆོས་ཉིད་དང་། དེ་དག་གིས་བྱས་པའི་འབྲས་བུ་ཡོད་པ་དང་། འཇིག་རྟེན་པའི་ཐ་སྙད་ཀུན་ལ་ཡང་གནོད་པར་བྱེད་པ་ཡིན་པས། དེ་ལྟ་བས་ན་དངོས་པོ་ཐམས་ཅད་སྟོང་པ་མ་ཡིན་ནོ།
།​དེ་ལ་བཤད་པ་ཁྱོད་ཀྱིས་ནི། །​སྟོང་ཉིད་དགོས་དང་སྟོང་ཉིད་དང་། །​སྟོང་ཉིད་དོན་ནི་མ་རྟོགས་པས། །​དེ་ཕྱིར་དེ་ལྟར་གནོད་པ་བྱེད།
།​ཁྱོད་ཀྱིས་ནི་སྟོང་པ་ཉིད་བསྟན་པའི་དགོས་པ་གང་ཡིན་པ་དང་། སྟོང་པ་ཉིད་ཀྱི་མཚན་ཉིད་གང་ཡིན་པ་དང་། སྟོང་པ་ཉིད་ཀྱི་དོན་གང་ཡིན་པ་དེ་དག་ཡང་དག་པ་ཇི་ལྟ་བ་བཞིན་དུ་མ་རྟོགས་པས་དེའི་ཕྱིར་དེ་ལྟར་གནོད་པ་བྱེད་དོ།
།​སངས་རྒྱས་རྣམས་ཀྱིས་ཆོས་བསྟན་པ། །​བདེན་པ་གཉིས་ལ་ཡང་དག་བརྟེན།
།​འཇིག་རྟེན་ཀུན་རྫོབ་བདེན་པ་དང་། །​དམ་པའི་དོན་གྱི་བདེན་པའོ།
།​གང་དག་བདེན་པ་དེ་གཉིས་ཀྱི། །​རྣམ་དབྱེ་རྣམ་པར་མི་ཤེས་པ། །​དེ་དག་སངས་རྒྱས་བསྟན་པ་ནི། །​ཟབ་མོའི་དེ་ཉིད་རྣམ་མི་ཤེས།
།​སངས་རྒྱས་བཅོམ་ལྡན་འདས་རྣམས་ཀྱིས་ཆོས་བསྟན་པ་ནི་བདེན་པ་གཉིས་པོ་འདི་དག་ལ་བརྟེན་ནས་འབྱུང་སྟེ།
འཇིག་རྟེན་པའི་ཀུན་རྫོབ་ཀྱི་བདེན་པ་ཞེས་བྱ་བ་ནི་ཆོས་རྣམས་ངོ་བོ་ཉིད་སྟོང་པ་དག་ལ་འཇིག་རྟེན་གྱི་ཕྱིན་ཅི་ལོག་མ་རྟོགས་པས་ཆོས་ཐམས་ཅད་སྐྱེ་བར་མཐོང་བ་གང་ཡིན་པ་སྟེ།
དེ་ནི་དེ་དག་ཉིད་ལ་ཀུན་རྫོབ་ཏུ་བདེན་པ་ཉིད་ཡིན་པས་ཀུན་རྫོབ་ཀྱི་བདེན་པའོ།
།​དོན་དམ་པའི་བདེན་པ་ནི་འཕགས་པ་རྣམས་ཀྱིས་ཕྱིན་ཅི་མ་ལོག་པར་ཐུགས་སུ་ཆུད་པས། ཆོས་ཐམས་ཅད་སྐྱེ་བ་མེད་པར་གཟིགས་པ་གང་ཡིན་པ་སྟེ།
དེ་ནི་དེ་དག་ཉིད་ལས་དོན་དམ་པར་བདེན་པ་ཉིད་ཡིན་པས་དོན་དམ་པའི་བདེན་པའོ།
།​དེ་ལ་གང་དག་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་དེ་གཉིས་ཀྱི་རྣམ་པར་དབྱེ་བ་དེ་ལྟར་རྣམ་པར་མི་ཤེས་པ་དེ་དག་ནི། སངས་རྒྱས་ཀྱི་བསྟན་པ་ཟབ་མོའི་དེ་ཉིད་རྣམ་པར་མི་ཤེས་པ་ཡིན་ནོ།
།​དེ་ལ་འདི་སྙམ་དུ་སྨྲ་བར་འདོད་པའི་དོན་ཆོས་ཐམས་ཅད་སྐྱེ་བ་མེད་པ་ཞེས་བྱ་བ་དོན་དམ་པའི་བདེན་པ་དེ་ཉིད་ཡིན་ན།
ཐ་སྙད་ཀྱི་བདེན་པ་གཉིས་པ་འདི་ཅི་དགོས་སྙམ་དུ་སེམས་ན།
དེ་ལ་བཤད་པར་བྱ་སྟེ།
ཐ་སྙད་ལ་ནི་མ་བརྟེན་པར། །​དམ་པའི་དོན་ནི་བསྟན་མི་ནུས།
།​དམ་པའི་དོན་ལ་མ་བརྟེན་པར། །​མྱ་ངན་འདས་པ་ཐོབ་མི་འགྱུར།
།​གང་གི་ཕྱིར་ཐ་སྙད་ལ་མ་བརྟེན་པར་དོན་དམ་པ་བསྟན་པར་མི་ནུས་པ་དང་། གང་གི་ཕྱིར་དོན་དམ་པ་ལ་མ་བརྟེན་པར་མྱ་ངན་ལས་འདས་པ་ཐོབ་པར་མི་འགྱུར་བ་དེའི་ཕྱིར་བདེན་པ་གཉི་ག་གདགས་དགོས་སོ།
།​སྟོང་པ་ཉིད་ལ་བལྟ་ཉེས་ན།
།​ཤེས་རབ་ཆུང་ལྡན་ཕུང་བར་བྱེད།
།​ཇི་ལྟར་སྦྲུལ་ལ་བཟུང་ཉེས་དང་། །​རིག་སྔགས་ཉེས་པར་བསྒྲུབས་པ་བཞིན། །​དོན་དམ་པ་སྟོང་པ་ཉིད་ལ་བལྟ་ཉེས་བརྟགས་ཉེས་ན།
ཤེས་རབ་ཆུང་ངུ་དང་ལྡན་པ་ཕུང་བར་བྱེད་ཅིང་དེ་ལ་གནོད་པ་ཆེན་པོ་འབྱུང་བར་འགྱུར་ཏེ།
ཇི་ལྟར་དཔེར་ན་སྦྲུལ་ལ་བཟུང་ཉེས་ན་ཕུང་བར་བྱེད་ཅིང་དེ་ལ་འཆི་བ་ལ་ཐུག་པའི་ཉེན་ཆེན་པོ་སྐྱེད་པར་བྱེད་པ་དང་། ཇི་ལྟར་དཔེར་ན་རིག་སྔགས་དང་གསང་སྔགས་བྱ་བ་དང་། ཆོ་ག་ཉམས་པས་བསྒྲུབས་ཉེས་ན་ཕུང་བར་བྱེད་ཅིང་། དེ་ལ་སྲོག་གི་མཐར་ཐུག་པའི་ཉེན་ཆེན་པོ་སྐྱེད་པར་བྱེད་པ་དེ་བཞིན་ནོ།
།​དེ་ཕྱིར་ཞན་པས་ཆོས་འདི་ཡི། །​གཏིང་རྟོགས་དཀའ་བར་མཁྱེན་གྱུར་ནས།
།​ཐུབ་པའི་ཐུགས་ནི་ཆོས་བསྟན་ལས། །​རབ་ཏུ་ལོག་པར་གྱུར་པ་ཡིན།
།​རྒྱུ་དེ་ཁོ་ནའི་ཕྱིར་ཤེས་རབ་ཞན་པ་རྣམས་ཀྱིས་ཆོས་འདིའི་གཏིང་རྟོགས་པར་དཀའ་བ་ཉིད་དུ་མཁྱེན་པར་གྱུར་ནས།
བཅོམ་ལྡན་འདས་ཀྱི་ཐུགས་ཆོས་བསྟན་པ་ལས་རབ་ཏུ་ལོག་པར་གྱུར་པ་ཡིན་ནོ།
།​ཁྱོད་ནི་ང་ལ་སྟོང་པ་ཉིད། །​སྐྱོན་དུ་ཐལ་བར་འགྱུར་བ་ཡིས། །​སྤོང་བར་བྱེད་པ་གང་ཡིན་པ། །​དེ་ནི་སྟོང་ལ་མི་འཐད་དོ།
།​ཁྱོད་ང་ལ་སྟོང་པ་ཉིད་སྐྱོན་དུ་ཐལ་བར་འགྱུར་བས་སྤོང་བར་བྱེད་པ་དེ་ནི་ངོ་བོ་ཉིད་སྟོང་པ་ལ་མི་འཐད་དོ།།
།​།བམ་པོ་བདུན་པ་སྟེ་ཐ་མའོ།
།​ཡང་གཞན་ཡང་། གང་ལ་སྟོང་པ་ཉིད་རུང་བ། །​དེ་ལ་ཐམས་ཅད་རུང་བར་འགྱུར།
།​གང་ལ་སྟོང་ཉིད་མི་རུང་བ། །​དེ་ལ་ཐམས་ཅད་མི་རུང་འགྱུར།
།​གང་ལ་ངོ་བོ་ཉིད་སྟོང་པ་ཉིད་རུང་བ་དེ་ལ་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་རུང་བར་འགྱུར་རོ། །​གང་ལ་ངོ་བོ་ཉིད་སྟོང་པ་ཉིད་མི་རུང་བ་དེ་ལ་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་མི་རུང་བར་འགྱུར་རོ། །​ཁྱོད་ཉིད་རང་གི་སྐྱོན་རྣམས་ནི། །​ང་ལ་ཡོངས་སུ་སྒྱུར་བྱེད་པ། །​རྟ་ལ་མངོན་པར་ཞོན་བཞིན་དུ། །​རྟ་ཉིད་བརྗེད་པར་གྱུར་པ་བཞིན། །​ཁྱོད་ཉིད་རང་གི་སྐྱོན་རྣམས་ང་ལ་ཡོངས་སུ་སྒྱུར་བར་བྱེད་པ་ནི་རྟ་ལ་མངོན་པར་ཞོན་བཞིན་དུ་རྟ་དེ་ཉིད་བརྗེད་པར་གྱུར་པ་བཞིན་ནོ།
།​ཡང་གཞན་ཡང་། གལ་ཏེ་དངོས་རྣམས་དངོས་ཉིད་ལས། །​ཡོད་པར་རྗེས་སུ་ལྟ་བྱེད་ན།
།​དེ་ལྟ་ཡིན་ན་དངོས་པོ་རྣམས། །​རྒྱུ་རྐྱེན་མེད་པར་ཁྱོད་ལྟའོ།
།​འབྲས་བུ་དང་ནི་རྒྱུ་ཉིད་དང་། །​བྱེད་པ་པོ་དང་བྱེད་དང་བྱ།
།​སྐྱེ་བ་དང་ནི་འགག་པ་དང་། །​འབྲས་བུ་ལ་ཡང་གནོད་པ་བྱེད།
།​གལ་ཏེ་དངོས་པོ་རྣམས་ངོ་བོ་ཉིད་ལས་ཡོད་པར་རྗེས་སུ་ལྟ་བར་བྱེད་ན།
དེ་ལྟ་ན་ཁྱོད་དངོས་པོ་རྣམས་ལ་རྒྱུ་དང་རྐྱེན་མེད་པར་ལྟ་བ་ཡིན་ནོ།
།​དེས་ན་འབྲས་བུ་དང་རྒྱུ་ཉིད་དང་བྱེད་པ་པོ་དང་བྱེད་པ་དང་བྱ་བ་དང་སྐྱེ་བ་དང་འགག་པ་དང་འབྲས་བུ་ལ་ཡང་གནོད་པ་བྱེད་པ་ཡིན་ནོ།
།​རྟེན་ཅིང་འབྲེལ་འབྱུང་གང་ཡིན་པ། །​དེ་ནི་སྟོང་པ་ཉིད་དུ་བཤད།
།​དེ་ནི་བརྟེན་ནས་གདགས་པ་སྟེ།
།​དེ་ཉིད་དབུ་མའི་ལམ་ཡིན་ནོ།
།​གང་ཕྱིར་རྟེན་འབྱུང་མ་ཡིན་པའི། །​ཆོས་འགའ་ཡོད་པ་མ་ཡིན་པ། །​དེ་ཕྱིར་སྟོང་པ་མ་ཡིན་པའི། །​ཆོས་འགའ་ཡོད་པ་མ་ཡིན་ནོ།
།​ཁོ་བོ་ནི་རྟེན་ཅིང་འབྲེལ་པར་འབྱུང་བ་གང་ཡིན་པ་དེ་ནི། སྟོང་པ་ཉིད་དུ་འཆད་དེ་དེ་ནི་བརྟེན་ནས་གདགས་པ་ཡིན་ཏེ།
དེ་ཉིད་དབུ་མའི་ལམ་ཡིན་ནོ།
།​དེ་ལ་དངོས་པོ་འགའ་ཞིག་ཡོད་པ་ཉིད་ཡིན་ན།
དེ་ནི་བརྟེན་ནས་
འབྱུང་བ་དང་བརྟེན་ནས་
གདགས་པ་ཡིན་པས། གང་གི་ཕྱིར་རྟེན་ཅིང་འབྲེལ་པར་འབྱུང་བ་མ་ཡིན་པའི་ཆོས་འགའ་ཡང་ཡོད་པ་མ་ཡིན་པ་དེའི་ཕྱིར་སྟོང་པ་མ་ཡིན་པའི་ཆོས་ནི་འགའ་ཡང་ཡོད་པ་མ་ཡིན་ནོ།
།​གལ་ཏེ་འདི་ཀུན་མི་སྟོང་ན།
།​འབྱུང་བ་མེད་ཅིང་འཇིག་པ་མེད།
།​འཕགས་པའི་བདེན་པ་བཞི་པོ་རྣམས། །​ཁྱོད་ལ་མེད་པར་ཐལ་བར་འགྱུར།
།​གལ་ཏེ་འགྲོ་བ་འདི་ཀུན་མི་སྟོང་ན་དེའི་ཕྱིར་འབྱུང་བ་མེད་ཅིང་འཇིག་པ་མེད་དོ།
།​དེ་དག་མེད་པའི་ཕྱིར་འཕགས་པའི་བདེན་པ་བཞི་པོ་རྣམས་ཁྱོད་ལ་མེད་པར་ཐལ་བར་འགྱུར་རོ། །​གལ་ཏེ་ཇི་ལྟར་ཞེ་ན།
བཤད་པ། རྟེན་ཅིང་འབྲེལ་འབྱུང་མ་ཡིན་ན།
།​སྡུག་བསྔལ་ཡོད་པར་ག་ལ་འགྱུར།
།​མི་རྟག་སྡུག་བསྔལ་གསུངས་པ་དེ།
།​ངོ་བོ་ཉིད་ལ་ཡོད་མ་ཡིན།
།​རྟེན་ཅིང་འབྲེལ་པར་འབྱུང་བ་མ་ཡིན་ན།
སྡུག་བསྔལ་ཡོད་པར་མི་འགྱུར་ཏེ།
ཅིའི་ཕྱིར་ཞེ་ན། མདོ་སྡེ་དག་ལས་མི་རྟག་པ་ནི་སྡུག་བསྔལ་ལོ་ཞེས་གསུངས་པའི་དེ་ངོ་བོ་ཉིད་ལ་ཡོད་པ་མ་ཡིན་པའི་ཕྱིར་རོ། །​ཡང་གཞན་ཡང་། ངོ་བོ་ཉིད་ལས་ཡོད་ཡིན་ན
།​ཇི་ཞིག་ཀུན་དུ་འབྱུང་བར་འགྱུར།
།​དེ་ཕྱིར་སྟོང་ཉིད་གནོད་བྱེད་ལ།
།​ཀུན་འབྱུང་ཡོད་པ་མ་ཡིན་ནོ།
།​སྡུག་བསྔལ་དེ་ངོ་བོ་ཉིད་ལས་ཡོད་པ་ཡིན་ན།
ཅི་ཞིག་ཀུན་དུ་འབྱུང་བར་འགྱུར་ཏེ།
ངོ་བོ་ཉིད་ལས་ཡོད་པའི་ཕྱིར་རོ། །​གང་གི་ཕྱིར་དེ་ལྟ་ཡིན་པ་དེའི་ཕྱིར་སྟོང་པ་ཉིད་ལ་གནོད་པར་བྱེད་པ་ལ་ཀུན་འབྱུང་བ་ཡོད་པ་མ་ཡིན་ནོ།
།​སྡུག་བསྔལ་ངོ་བོ་ཉིད་ཡོད་ལ།
།​འགོག་པ་ཡོད་པ་མ་ཡིན་ནོ།
།​ངོ་བོ་ཉིད་ནི་ཡོངས་གནས་ཕྱིར། །​འགོག་ལ་གནོད་པ་བྱེད་པ་ཡིན།
།​སྡུག་བསྔལ་ངོ་བོ་ཉིད་ཀྱིས་ཡོད་པ་ལ་འགོག་པ་ཡོད་པ་མ་ཡིན་ཏེ།
མི་འཇིག་པའི་ཕྱིར་རོ། །​དེས་ན་ངོ་བོ་ཉིད་ཡོངས་སུ་གནས་པའི་ཕྱིར་འགོག་པ་ལ་གནོད་པར་བྱེད་པ་ཡིན་ནོ།
།​ལམ་ནི་ངོ་བོ་ཉིད་ཡོད་ན།
།​བསྒོམ་པ་འཐད་པར་མི་འགྱུར་ཏེ།
།​ཇི་སྟེ་ལམ་དེ་བསྒོམ་བྱ་ན།
།​ཁྱོད་ཀྱི་དངོས་ཉིད་ཡོད་མ་ཡིན།
།​ལམ་ངོ་བོ་ཉིད་ཡོད་པར་འཛིན་ན་བསྒོམ་པ་འཐད་པར་མི་འགྱུར་ཏེ།
དོན་མེད་པ་ཉིད་ཀྱི་ཕྱིར་རོ། །​འདི་ལྟར་རྟག་པ་གང་ཡིན་པ་དེ་ལ་བསྒོམ་ཞིང་
བསྒྲུབ་པའི་ཐབས་མེད་པས། དེའི་ཕྱིར་ལམ་བསྒོམ་པ་འཐད་པར་མི་འགྱུར་རོ། །​ཅི་སྟེ་ལམ་དེ་བསྒོམ་པར་བྱ་བ་ཡིན་ན་
ནི། ཁྱོད་ཀྱི་ངོ་བོ་ཉིད་ཡོད་པ་མ་ཡིན་ནོ།
།​ཡང་གཞན་ཡང་། གང་ཚེ་སྡུག་བསྔལ་ཀུན་འབྱུང་དང་། །​འགོག་པ་ཡོད་པ་མ་ཡིན་ན།
།​ལམ་གྱི་སྡུག་བསྔལ་འགོག་པ་ནི། །​གང་ཞིག་ཐོབ་པར་འགྱུར་བར་འདོད།
།​གང་གི་ཚེ་སྡུག་བསྔལ་དང་ཀུན་འབྱུང་བ་དང་འགོག་པའི་ཆོས་གསུམ་པོ་དག་ཡོད་པ་མ་ཡིན་པ་དེའི་ཚེ། ཁྱོད་ཀྱི་སྡུག་བསྔལ་འགོག་པ་གང་ཞིག་ལམ་གྱིས་ཐོབ་པར་འགྱུར་བར་འདོད།
ཡང་གཞན་ཡང་། གལ་ཏེ་ངོ་བོ་ཉིད་ཀྱིས་ནི། །​ཡོངས་སུ་ཤེས་པ་མ་ཡིན་ན།
།​དེ་ནི་ཇི་ལྟར་ཡོངས་ཤེས་འགྱུར།
།​དངོས་ཉིད་གནས་ཤེས་མ་ཡིན་ནམ། །​གལ་ཏེ་སྡུག་བསྔལ་གང་ངོ་བོ་ཉིད་ཀྱིས་ཡོངས་སུ་ཤེས་པ་མ་ཡིན་ན།
དེ་ཇི་ལྟར་ཡོངས་སུ་ཤེས་པར་བྱ་བར་ནུས་ཏེ།
ངོ་བོ་ཉིད་ཀྱིས་ཡོངས་སུ་མ་ཤེས་པའི་ཕྱིར་ཏེ།
ཁྱོད་ཀྱིས་ངོ་བོ་ཉིད་ནི་ངེས་པར་གནས་པ་ཡིན་ཞེས་སྨྲས་པ་མ་ཡིན་ནམ། དེ་བཞིན་དུ་ནི་ཁྱོད་ཉིད་ཀྱི། །​སྤང་དང་མངོན་སུམ་བྱ་བ་དང་། །​བསྒོམ་དང་འབྲས་བུ་བཞི་དག་ཀྱང་། །​ཡོངས་སུ་ཤེས་བཞིན་མི་རུང་ངོ།
།​དེ་བཞིན་དུ་ཁྱོད་ཉིད་ཀྱི་ཀུན་འབྱུང་བ་སྤང་བ་དང་། འགོག་པ་མངོན་སུམ་དུ་བྱ་བ་དང་ལམ་བསྒོམ་པ་དང་། འབྲས་བུ་བཞི་པོ་དག་ཀྱང་སྡུག་བསྔལ་ཡོངས་སུ་ཤེས་པ་བཞིན་དུ་མི་རུང་སྟེ་ཀུན་འབྱུང་བ་ངོ་བོ་ཉིད་ཀྱིས་མ་སྤངས་པ་གང་ཡིན་པ་དེ་ཡང་སྤང་བར་མི་ནུས་ཏེ
ངོ་བོ་ཉིད་ཀྱིས་མ་སྤངས་པའི་ཕྱིར་རོ། །​འགོག་པ་ངོ་བོ་ཉིད་ཀྱིས་མངོན་སུམ་དུ་མ་བྱས་པ་གང་ཡིན་པ་དེ་ཡང་མངོན་སུམ་དུ་བྱ་བར་མི་ནུས་ཏེ།
ངོ་བོ་ཉིད་ཀྱིས་མངོན་སུམ་དུ་མ་བྱས་པའི་ཕྱིར་རོ། །​ལམ་ངོ་བོ་ཉིད་ཀྱིས་མ་བསྒོམས་པ་གང་ཡིན་པ་དེ་ཡང་བསྒོམ་པར་མི་ནུས་ཏེ།
ངོ་བོ་ཉིད་ཀྱིས་མ་བསྒོམས་པའི་ཕྱིར་རོ། །​དེ་ལྟར་ན་འཕགས་པའི་བདེན་པ་བཞི་པོ་དེ་དག་ཡོངས་སུ་ཤེས་པ་དང་། སྤངས་པ་དང་མངོན་སུམ་དུ་བྱ་བ་དང་བསྒོམ་པའི་བྱ་བ་བཞི་པོ་དེ་དག་ཀྱང་མི་འཐད་དོ།
།​ཡང་གཞན་ཡང་། འབྲས་བུ་བཞི་པོ་རྒྱུན་དུ་ཞུགས་པ་དང་། ལན་ཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པ་དག་ཀྱང་བྱ་བ་བཞི་པོ་དག་མེད་པས་མི་རུང་ངོ།
།​ཡང་གཞན་ཡང་། ངོ་བོ་ཉིད་ནི་ཡོངས་འཛིན་པས། །​འབྲས་བུ་ངོ་བོ་ཉིད་ཀྱིས་ནི། །​ཐོབ་པ་མིན་པ་གང་ཡིན་དེ།
།​ཇི་ལྟར་ཐོབ་པར་ནུས་པར་འགྱུར།
།​ངོ་བོ་ཉིད་ཡོངས་སུ་འཛིན་པས་འབྲས་བུ་ངོ་བོ་ཉིད་ཀྱིས་ཐོབ་པ་མ་ཡིན་པ་གང་ཡིན་པ་དེ་དག་ཀྱང་ཐོབ་པར་མི་ནུས་པར་འགྱུར་རོ། །​འབྲས་བུ་མེད་ན་
འབྲས་གནས་མེད།
།​ཞུགས་པ་དག་ཀྱང་ཡོད་མ་ཡིན།
།​གལ་ཏེ་སྐྱེས་བུ་གང་ཟག་བརྒྱད། །​དེ་དག་མེད་ན་དགེ་འདུན་མེད།
།​དགེ་སྦྱོང་གི་འབྲས་བུ་རྣམས་མེད་ན།
འབྲས་བུ་ལ་གནས་པ་དང་ཞུགས་པའི་སྐྱེས་བུ་གང་ཟག་བརྒྱད་པོ་དེ་དག་ཀྱང་ཡོད་པ་མ་ཡིན་ནོ།
།​གལ་ཏེ་སྐྱེས་བུ་གང་ཟག་བརྒྱད་པོ་དེ་དག་མེད་ན་དགེ་འདུན་ཡང་མེད་དོ།
།​ཡང་གཞན་ཡང་། འཕགས་པའི་བདེན་རྣམས་མེད་པའི་ཕྱིར། །​དམ་པའི་ཆོས་ཀྱང་ཡོད་མ་ཡིན།
།​ཆོས་དང་དགེ་འདུན་ཡོད་མིན་ན།
།​སངས་རྒྱས་ཇི་ལྟར་ཡོད་པར་འགྱུར།
།​ཁྱོད་ཀྱིས་སངས་རྒྱས་བྱང་ཆུབ་ལ།
།​མ་བརྟེན་པར་ཡང་ཐལ་བར་འགྱུར།
།​ཁྱོད་ཀྱིས་བྱང་ཆུབ་སངས་རྒྱས་ལ།
།​མ་བརྟེན་པར་ཡང་ཐལ་བར་འགྱུར།
།​ཁྱོད་ཀྱི་ངོ་བོ་ཉིད་ཀྱིས་ནི། །​སངས་རྒྱས་མིན་པ་གང་ཡིན་དེས། །​བྱང་ཆུབ་བྱང་ཆུབ་སྤྱོད་པ་ལ།
།​བརྩལ་ཀྱང་བྱང་ཆུབ་འཐོབ་མི་འགྱུར།
།​འགའ་ཡང་ཆོས་དང་ཆོས་མིན་པ། །​ནམ་ཡང་བྱེད་པར་མི་འགྱུར་ཏེ།
།​མི་སྟོང་པ་ལ་ཅི་ཞིག་བྱ།
།​ངོ་བོ་ཉིད་ལ་བྱ་བ་མེད།
།​ཆོས་དང་ཆོས་མིན་རྒྱུས་བྱུང་བའི། །​འབྲས་བུ་ཁྱོད་ལ་ཡོད་མ་ཡིན།
།​ཆོས་དང་ཆོས་མིན་མེད་པར་ཡང་། །​འབྲས་བུ་ཁྱོད་ལ་ཡོད་པར་འགྱུར།
།​ཆོས་དང་ཆོས་མིན་རྒྱུས་བྱུང་བའི། །​འབྲས་བུ་གལ་ཏེ་ཁྱོད་ལ་ཡོད།
།​ཆོས་དང་ཆོས་མིན་ལས་བྱུང་བའི། །​འབྲས་བུ་ཅི་ཕྱིར་སྟོང་མ་ཡིན།
།​འཇིག་རྟེན་པ་ཡི་ཐ་སྙད་ནི། །​ཀུན་ལའང་གནོད་པ་བྱེད་པ་ཡིན།
།​རྟེན་ཅིང་འབྲེལ་འབྱུང་གང་ཡིན་པའི། །​སྟོང་པ་ཉིད་ལའང་གནོད་པ་བྱེད།
།​བྱ་བ་ཅི་ཡང་མེད་འགྱུར་ཞིང་།
།​བྱ་བ་རྩོམ་པའང་མེད་པར་འགྱུར།
།​སྟོང་པ་ཉིད་ལ་གནོད་བྱེད་ན།
།​མི་བྱེད་པའང་བྱེད་པོར་འགྱུར།
།​དངོས་ཉིད་ཡོད་ན་འགྲོ་བ་རྣམས། །​གནས་སྐབས་སྣ་ཚོགས་འབྲལ་འགྱུར་ཞིང་།
།​མ་སྐྱེས་པ་དང་མ་འགགས་དང་། །​ཐེར་ཟུག་ཏུ་ཡང་གནས་པར་འགྱུར།
།​ངོ་བོ་ཉིད་ཡོད་པ་ཡིན་ན་
འགྲོ་བ་མ་ལུས་པ་རྣམས་སྐབས་སྣ་ཚོགས་དང་བྲལ་བར་འགྱུར་ཞིང་
མ་སྐྱེས་པ་དང་མ་འགགས་པ་དང་།ཐེར་ཟུག་ཏུ་གནས་པར་ཡང་འགྱུར་རོ། །​དེ་ལྟ་བས་ན་དེ་ལྟར་ངོ་བོ་ཉིད་དུ་སྨྲ་བ་ཡོངས་སུ་འཛིན་ན
ཇི་སྐད་བསྟན་པའི་སྐྱོན་དེ་དག་ཐམས་ཅད་དུ་ཡང་ཐལ་བར་འགྱུར་རོ། །​ཡང་གཞན་ཡང་། གལ་ཏེ་སྟོང་པ་ཡོད་མིན་ན།
།​མ་ཐོབ་ཐོབ་པར་བྱ་བ་དང་། །​སྡུག་བསྔལ་མཐར་བྱེད་ལས་དང་ནི། །​ཉོན་མོངས་ཐམས་ཅད་སྤོང་བའང་མེད།
།​གལ་ཏེ་ངོ་བོ་ཉིད་ཀྱིས་སྟོང་པ་ཉིད་མ་ཡིན་ན།
དེའི་ཕྱིར་འཇིག་རྟེན་པ་དང་འཇིག་རྟེན་ལས་འདས་པའི་ཁྱད་པར་མ་ཐོབ་པ་ཐོབ་པར་བྱ་བ་གང་དག་ཇི་སྙེད་ཡོད་པ་དེ་དག་ཐམས་ཅད་ཐོབ་པར་བྱ་བ་ཡང་མེད་པར་འགྱུར་ལ།
སྡུག་བསྔལ་མཐར་བྱེད་པའི་ལས་ཀྱང་མེད་པར་འགྱུར་ཞིང་།
ཉོན་མོངས་པ་ཐམས་ཅད་སྤོང་བ་ཡང་མེད་པར་འགྱུར་རོ། །​གང་གིས་རྟེན་ཅིང་འབྲེལ་པར་འབྱུང་།
།​མཐོང་བ་དེས་ནི་སྡུག་བསྔལ་དང་། །​ཀུན་འབྱུང་དང་ནི་འགོག་པ་དང་། །​ལམ་ཉིད་དེ་དག་མཐོང་བ་ཡིན།
།​གང་གིས་རྟེན་ཅིང་འབྲེལ་པར་འབྱུང་བ་མཐོང་བ་དེས་ཆོས་བཞི་པོ་སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་ཉིད་ཅེས་བྱ་བ་དེ་དག་མཐོང་བ་ཡིན་ཏེ
ཇི་ལྟར་སྐྱེས་བུ་མིག་དང་ལྡན་པས་མར་མེའི་སྣང་བ་གཟུགས་ཀྱི་རྣམ་པ་དེ་དག་ཐམས་ཅད་མཐོང་བ་དེ་བཞིན་ནོ།
།​འཕགས་པའི་བདེན་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་བཞི་པའོ།།
།​།འདིར་སྨྲས་པ། གལ་ཏེ་འདི་དག་ཀུན་སྟོང་ན།
།​འབྱུང་བ་མེད་ཅིང་འཇིག་པ་མེད།
།​གང་ཞིག་སྤོང་དང་འགགས་པ་ལས། །​མྱ་ངན་འདའ་བར་འགྱུར་བར་འདོད།
།​གལ་ཏེ་འགྲོ་བ་འདི་དག་ཀུན་སྟོང་ན།
།​དེ་ལྟ་ན་འབྱུང་བ་མེད་ཅིང་འཇིག་པ་མེད་དོ།
།​དེ་དག་མེད་པའི་ཕྱིར་གང་ཞིག་སྤོང་བ་དང་འགགས་པ་ལས་མྱ་ངན་ལས་འདའ་བར་འདོད་དེ།
སྤོང་བ་དང་འགགས་པ་མི་འཐད་པའི་ཕྱིར་རོ། །​དེའི་ཕྱིར་དེ་ལྟ་མ་ཡིན་ནོ།
།​སྟོང་པ་མ་ཡིན་ན་
ནི་ཉོན་མོངས་པ་སྤོང་བ་དང་། ཕུང་པོ་འགགས་པ་ལས་མྱ་ངན་ལས་འདའ་བ་འཐོབ་པར་ཡང་འགྱུར་རོ། །​འདིར་བཤད་པ། གལ་ཏེ་འདི་ཀུན་མི་སྟོང་ན།
།​འབྱུང་བ་མེད་ཅིང་འཇིག་པ་མེད།
།​གང་ཞིག་སྤོང་དང་འགགས་པ་ལས། །​མྱ་ངན་འདའ་བར་འགྱུར་བར་འདོད།
།​གལ་ཏེ་འགྲོ་བ་འདི་དག་ཀུན་མི་སྟོང་ན།
དེ་ལྟ་ན་འབྱུང་བ་མེད་ཅིང་འཇིག་པ་མེད་དོ།
།​དེ་དག་མེད་པའི་ཕྱིར་གང་ཞིག་སྤོང་བ་དང་འགགས་པ་ལས་མྱ་ངན་ལས་འདའ་བར་འགྱུར་བར་འདོད་དེ།
སྤོང་བ་དང་འགགས་པ་མི་འཐད་པའི་ཕྱིར་རོ། །​དེ་ལྟ་བས་ན་རིམ་པ་འདིས་མྱ་ངན་ལས་འདས་པ་མི་འཐད་པར་ཁོང་དུ་ཆུད་པར་བྱའོ།
།​འོ་ན་ཇི་ལྟ་བུ་ཞེ་ན།
སྤངས་པ་མེད་པ་ཐོབ་མེད་པ། །​ཆད་པ་མེད་པ་རྟག་མེད་པ། །​འགག་པ་མེད་པ་སྐྱེ་མེད་པ། །​དེ་ནི་མྱ་ངན་འདས་པར་འདོད།
།​དེའི་ཕྱིར་མྱ་ངན་ལས་འདས་པའི་མཚན་ཉིད་ནི་དེ་ལྟ་བུ་ཡིན་པར་གདགས་སོ།
།​ཡང་གཞན་ཡང་། མྱ་ངན་འདས་པ་དངོས་པོ་མིན།
།​རྒ་ཤིའི་མཚན་ཉིད་ཐལ་བར་འགྱུར།
།​རྒ་དང་འཆི་བ་མེད་པ་ཡི། །​དངོས་པོ་ཡོད་པ་མ་ཡིན་ནོ།
།​རེ་ཞིག་མྱ་ངན་ལས་འདས་པ་ནི་རྣམ་པ་ཐམས་ཅད་དུ་ཡང་དངོས་པོ་མ་ཡིན་ཏེ།
གལ་ཏེ་དངོས་པོ་ཡིན་པར་གྱུར་པ། རྒ་ཤིའི་མཚན་ཉིད་ཅན་ཡིན་པར་ཐལ་བར་འགྱུར་རོ། །​ཅིའི་ཕྱིར་ཞེ་ན།
རྒ་ཤི་མེད་པའི་དངོས་པོ་ཡོད་པ་མ་ཡིན་པའི་ཕྱིར་རོ། །​ཡང་གཞན་ཡང་། གལ་ཏེ་མྱ་ངན་འདས་དངོས་ན།
།​མྱ་ངན་འདས་པ་འདུས་བྱས་འགྱུར།
།​དངོས་པོ་འདུས་བྱས་མ་ཡིན་པ། །​འགའ་ཡང་ཇི་ལྟར་ཡོད་མ་ཡིན།
།​གལ་ཏེ་མྱ་ངན་ལས་འདས་པ་དངོས་པོ་ཡིན་ན།
དེའི་ཕྱིར་མྱ་ངན་ལས་འདས་པ་འདུས་བྱས་སུ་འགྱུར་ཏེ།
ཅིའི་ཕྱིར་ཞེ་ན། དངོས་པོ་འདུས་བྱས་མ་ཡིན་པ་ནི་འགའ་ཡང་ཇི་ལྟར་ཡང་ཡོད་པ་མ་ཡིན་པའི་ཕྱིར་རོ། །​ཡང་གཞན་ཡང་། གལ་ཏེ་མྱ་ངན་འདས་དངོས་ན།
།​ཇི་ལྟར་མྱང་འདས་དེ་བརྟེན་མིན།
།​དངོས་པོ་བརྟེན་པ་མ་ཡིན་པ། །​འགའ་ཡང་ཡོད་པ་མ་ཡིན་ནོ།
།​གལ་ཏེ་མྱ་ངན་ལས་འདས་པ་དངོས་པོ་ཡིན་པར་འདོད་ན་མྱ་ངན་ལས་འདས་པ་དེ་བརྟེན་པ་མ་ཡིན་ནོ།
།​ཞེས་གང་སྨྲས་པ་དེ་མི་འཐད་དེ།
ཅིའི་ཕྱིར་ཞེ་ན། དངོས་པོ་བརྟེན་པ་མ་ཡིན་པ་ནི་འགའ་ཡང་ཡོད་པ་མ་ཡིན་པའི་ཕྱིར་ཏེ།
དེ་ལྟ་བས་ན་མྱ་ངན་ལས་འདས་པ་ནི་དངོས་པོ་མ་ཡིན་ནོ།
།​འདིར་སྨྲས་པ། འོ་ན་ད་མྱ་ངན་ལས་འདས་པ་ནི་དངོས་པོ་མེད་པ་ཡིན་ནོ།
།​འདིར་བཤད་པ། གལ་ཏེ་མྱ་ངན་འདས་དངོས་མིན།
།​དངོས་མེད་ཇི་ལྟར་རུང་བར་འགྱུར།
།​གལ་ཏེ་མྱ་ངན་ལས་འདས་པ་ཇི་ལྟར་ཡང་དངོས་པོ་ཡིན་པར་མ་གྱུར་པས་ན།
དངོས་པོ་མེད་པ་ཡང་མ་ཡིན་ཏེ།
ཅིའི་ཕྱིར་ཞེ་ན། དངོས་པོ་རབ་ཏུ་གྲུབ་པར་གྱུར་ན་
དངོས་པོ་མེད་པ་ཡང་རབ་ཏུ་འགྲུབ་པར་འགྱུར་བའི་ཕྱིར་རོ། །​ཡང་གཞན་ཡང་། གང་ལ་མྱ་ངན་འདས་དངོས་ཡིན།
།​དེ་ལ་དངོས་མེད་ཡོད་མ་ཡིན།
།​གང་ལ་མྱ་ངན་ལས་འདས་པ་དངོས་པོ་ཡིན་པར་འདོད་པ་དེ་ལ་དངོས་པོ་མེད་པ་ཡོད་པ་མ་ཡིན་ཏེ།
འདི་ལྟར་གང་དངོས་པོ་ཡོད་པ་དེ་དངོས་པོ་མེད་པ་ཞེས་བྱ་བར་མི་རིགས་པའི་ཕྱིར་ཏེ།
དེ་ལྟ་བས་ན་མྱ་ངན་ལས་འདས་པ་ནི་དངོས་པོ་མེད་པ་ཡང་མ་ཡིན་ནོ།
།​ཡང་གཞན་ཡང་། གལ་ཏེ་མྱ་ངན་འདས་དངོས་མིན།
།​ཇི་ལྟར་མྱང་འདས་དེ་བརྟེན་མིན།
།​གང་ཞིག་བརྟེན་པ་མ་ཡིན་པའི། །​དངོས་མེད་ཡོད་པ་མ་ཡིན་ནོ།
།​གལ་ཏེ་མྱ་ངན་ལས་འདས་པ་དངོས་པོ་མེད་པ་མ་ཡིན་པར་འདོད་ན།
མྱ་ངན་ལས་འདས་པ་དེ་བརྟེན་པ་མ་ཡིན་ནོ་ཞེས་གང་སྨྲས་པ་དེ་མི་འཐད་དེ།
ཅིའི་ཕྱིར་ཞེ་ན། གང་བརྟེན་པ་མ་ཡིན་པའི་དངོས་པོ་མེད་པ་ནི་འགའ་ཡང་ཡོད་པ་མ་ཡིན་པའི་ཕྱིར་ཏེ།
དེ་ལྟ་བས་ན་མྱ་ངན་ལས་འདས་པ་ནི་དངོས་པོ་མེད་པ་ཡང་མ་ཡིན་ནོ།
།​སྨྲས་པ། འོ་ན་མྱ་ངན་ལས་འདས་པ་ཇི་ལྟ་བུ་ཡིན་པར་བརྗོད་པར་བྱ།
བཤད་པ། འོང་བ་དང་ནི་འགྲོ་བའི་དངོས། །​བརྟེན་ཏམ་རྒྱུར་བྱས་གང་ཡིན་པ། །​དེ་ནི་བརྟེན་མིན་རྒྱུར་བྱས་མིན།
།​མྱ་ངན་འདས་པ་ཡིན་པར་བསྟན།
།​ཕྱིན་ཅི་ལོག་མ་རྟོགས་པ་འོང་བ་དང་འགྲོ་བའི་དངོས་པོ་ཕུང་པོ་རྣམས་བརྟེན་ཏམ་རྒྱུར་བྱས་པ་གང་ཡིན་པ་དེ་ཉིད་ཕྱིན་ཅི་ལོག་རྟོགས་པས་བརྟེན་པ་མ་ཡིན་ཞིང་
རྒྱུར་བྱས་པ་མ་ཡིན་པས། ཕུང་པོ་རྣམས་མི་འབྱུང་བ་ནི་མྱ་ངན་ལས་འདས་པ་ཡིན་པར་བསྟན་ཏོ།
།​ཡང་གཞན་ཡང་། འབྱུང་བ་དང་ནི་འཇིག་པ་དག །​སྤོང་བར་སྟོན་པས་བཀའ་སྩལ་ཏོ།
།​དེ་ཕྱིར་མྱ་ངན་འདས་པར་ནི། །​དངོས་མིན་དངོས་མེད་མིན་པར་རིགས། །​བཅོམ་ལྡན་འདས་ཀྱིས་འབྱུང་བ་དང་འཇིག་པ་དག་རྣམ་པ་ལས་སྤང་བར་བཀའ་སྩལ་པས་དེའི་ཕྱིར་མྱ་ངན་ལས་འདས་པ་ནི་དངོས་པོ་ཡོད་པ་ཡང་མ་ཡིན།
དངོས་པོ་མེད་པ་ཡང་མ་ཡིན་པར་རིགས་སོ།
།​འདིར་སྨྲས་པ། འོ་ན་མྱ་ངན་ལས་འདས་པ་ནི་དངོས་པོ་དང་དངོས་པོ་མེད་པ་གཉི་ག་ཡིན་ནོ།
།​འདིར་བཤད་པ། གལ་ཏེ་མྱ་ངན་འདས་པ་ནི། །​དངོས་དང་དངོས་མེད་གཉིས་ཡིན་ན།
།​དངོས་དང་དངོས་པོ་མེད་པ་དག །​ཐར་པར་འགྱུར་བ་དེ་མི་རིགས། །​གལ་ཏེ་མྱ་ངན་ལས་འདས་པ་དངོས་པོ་དང་དངོས་པོ་མེད་པ་གཉི་ག་ཡིན་ན
དེ་ལྟ་ན་དངོས་པོ་དང་དངོས་པོ་མེད་པ་དག་ཐར་པ་ཡིན་པར་འགྱུར་བས་དེ་ཡང་མི་རིགས་ཏེ།
ཕན་ཚུན་འགལ་བ་གཉིས་དུས་གཅིག་ཏུ་མི་སྲིད་པའི་ཕྱིར་རོ། །​ཡང་གཞན་ཡང་། གལ་ཏེ་མྱ་ངན་འདས་པ་ནི། །​དངོས་དང་དངོས་མེད་གཉིས་ཡིན་ན
།​མྱ་ངན་འདས་པ་མ་བརྟེན་མིན།
།​དེ་ནི་གཉིས་ལ་བརྟེན་ཕྱིར་རོ། །​གལ་ཏེ་མྱ་ངན་ལས་འདས་པ་དངོས་པོ་དང་དངོས་པོ་མེད་པ་གཉི་ག་ཡིན་ན།
དེ་ལྟ་ན་མྱ་ངན་ལས་འདས་པ་མ་བརྟེན་པ་མ་ཡིན་པར་འགྱུར་ཏེ།
མྱ་ངན་ལས་འདས་པ་དེ་དངོས་པོ་དང་དངོས་པོ་མེད་པ་གཉིས་ལ་བརྟེན་པའི་ཕྱིར་རོ། །​དེ་ནི་མི་འདོད་པས་དེའི་ཕྱིར་མྱ་ངན་ལས་འདས་པ་དངོས་པོ་དང་དངོས་པོ་མེད་པ་གཉི་ག་ཡིན་ནོ་ཞེས་བྱ་བ་དེ་རིགས་པ་མ་ཡིན་ཏེ
ཡང་གཞན་ཡང་། འདིའི་ཕྱིར་ཡང་རིགས་པ་མ་ཡིན་ཏེ།
གལ་ཏེ་མྱ་ངན་འདས་པ་ནི། །​དངོས་དང་དངོས་མེད་གཉིས་ཡིན་ན།
།​མྱ་ངན་འདས་པ་འདུས་མ་བྱས། །​དངོས་དང་དངོས་མེད་འདུས་བྱས་ཡིན།
།​མྱ་ངན་ལས་འདས་པ་ནི་དངོས་པོ་དང་དངོས་པོ་མེད་པ་གཉི་ག་ཡིན་པར་མི་འཐད་དོ།
།​ཅིའི་ཕྱིར་ཞེ་ན།
མྱ་ངན་ལས་འདས་པ་ནི་འདུས་མ་བྱས་ཡིན་ལ།
དངོས་པོ་དང་དངོས་པོ་མེད་པ་གཉིས་ནི་འདུས་བྱས་ཡིན་པའི་ཕྱིར་རོ། །​དེ་ལྟ་བས་ན་རྒྱུའི་ཁྱད་པར་འདིས་ཀྱང་མྱ་ངན་ལས་འདས་པ་དངོས་པོ་དང་དངོས་པོ་མེད་པ་གཉི་ག་ཡིན་པར་མི་རིགས་སོ།
།​འདིར་སྨྲས་པ། མྱ་ངན་ལས་འདས་པ་ནི་དངོས་པོ་དང་དངོས་པོ་མེད་པ་གཉི་ག་ཡང་མ་ཡིན་གྱི། གང་ལ་དེ་གཉིས་ཡོད་པ་དེ་ནི་མྱ་ངན་ལས་འདས་པ་ཡིན་ནོ།
།​འདིར་བཤད་པ། གལ་ཏེ་མྱ་ངན་འདས་པ་ལ།
།​དངོས་དང་དངོས་མེད་གཉིས་ཡོད་ན།
།​དེ་གཉིས་གཅིག་ལ་ཡོད་མིན་ཏེ།
།​སྣང་བ་དང་ནི་མུན་པ་བཞིན། །​མྱ་ངན་ལས་འདས་པ་ལ་དངོས་པོ་དང་དངོས་པོ་མེད་པ་གཉིས་ཡོད་པར་ཡང་མི་འཐད་དེ།
ཅིའི་ཕྱིར་ཞེ་ན། ཕན་ཚུན་མི་མཐུན་པ་དེ་གཉིས་ཡུལ་གཅིག་ན་དུས་གཅིག་ཏུ་ལྷན་ཅིག་ཡོད་པར་མི་རིགས་ཏེ།
དཔེར་ན་སྣང་བ་དང་མུན་པ་བཞིན་པས། དེ་ལ་གང་ལ་དངོས་པོ་དང་དངོས་པོ་མེད་པ་དེ་གཉིས་ཡོད་པ་དེ་མྱ་ངན་ལས་འདས་པ་ཡིན་ནོ་ཞེས་གང་སྨྲས་པ་དེ་མི་རིགས་སོ།
།​འདིར་སྨྲས་པ། མྱ་ངན་ལས་འདས་པ་ནི་དངོས་པོ་ཡང་མ་ཡིན།
དངོས་པོ་མེད་པ་ཡང་མ་ཡིན་ནོ།
།​འདིར་བཤད་པ། དངོས་མིན་དངོས་པོ་མེད་མིན་པ། །​མྱ་ངན་འདས་པར་གང་སྟོན་པ། །​དངོས་པོ་མེད་དང་དངོས་པོ་དག །​གྲུབ་ན་
དེ་ནི་འགྲུབ་པར་འགྱུར།
།​ཁྱོད་ཀྱིས་མྱ་ངན་ལས་འདས་པ་ནི་དངོས་པོ་ཡང་མ་ཡིན།
དངོས་པོ་མེད་པ་ཡང་མ་ཡིན་ནོ་ཞེས་གང་སྨྲས་པ་དེ་ནི་མི་འཐད་དེ།
ཅིའི་ཕྱིར་ཞེ་ན། དངོས་པོ་ཡང་མ་ཡིན་དངོས་པོ་མེད་པ་ཡང་མ་ཡིན་པ་ཞེས་བྱ་བར་གསལ་བ་དང་འཛིན་པ་དང་། རྩོལ་བའི་བློ་གང་ཡིན་པ་དེ་ནི་དངོས་པོ་མེད་པ་དང་དངོས་པོ་དག་གྲུབ་ན
དེ་ཡང་འགྲུབ་པར་འགྱུར་བ་ཡིན་ན།
དངོས་པོ་མེད་པ་དང་དངོས་པོ་དེ་དག་མ་གྲུབ་པས། དེའི་ཕྱིར་མྱ་ངན་ལས་འདས་པ་དངོས་པོ་ཡང་མ་ཡིན་དངོས་པོ་མེད་པ་ཡང་མ་ཡིན་ནོ་ཞེས་བྱ་བ་དེ་མི་འཐད་དོ།
།​ཡང་གཞན་ཡང་། གལ་ཏེ་མྱ་ངན་འདས་པ་ནི། །​དངོས་མིན་དངོས་པོ་མེད་མིན་ན།
།​དངོས་མིན་དངོས་པོ་མེད་མིན་ཞེས། །​གང་ཞིག་གིས་ནི་དེ་མངོན་བྱེད།
།​གལ་ཏེ་མྱ་ངན་ལས་འདས་པ་དངོས་པོ་ཡང་མ་ཡིན།
དངོས་པོ་མེད་པ་ཡང་མ་ཡིན་པ་ཡིན་ན།
དངོས་པོ་ཡང་མ་ཡིན་དངོས་པོ་མེད་པ་ཡང་མ་ཡིན་པ་དག་ནི་མེད་དེ།
དེ་དག་མེད་པའི་ཕྱིར་མྱ་ངན་ལས་འདས་པ་དངོས་པོ་ཡང་མ་ཡིན།
དངོས་པོ་མེད་པ་ཡང་མ་ཡིན་ཞེས་གང་ཞིག་གིས་དེ་མངོན་པར་བྱེད་ཅིང་མཚོན་པར་བྱེད།
འཛིན་པར་བྱེད།
འདོགས་པར་བྱེད་དེ།
དེ་ལྟ་བས་ན་མྱ་ངན་ལས་འདས་པ་དངོས་པོ་ཡང་མ་ཡིན་དངོས་པོ་མེད་པ་ཡང་མ་ཡིན་ནོ་ཞེས་བྱ་བ་དེ་ཡང་མི་རིགས་སོ།
།​འདིའི་ཕྱིར་ཡང་མྱ་ངན་ལས་འདས་པ་མི་འཐད་དེ།
ཇི་ལྟ་ཞེ་ན། བཅོམ་ལྡན་མྱ་ངན་འདས་གྱུར་ནས།
།​ཡོད་པར་མི་མངོན་དེ་བཞིན་དུ། །​མེད་དོ་ཞེ་འམ་གཉི་ག་དང་། །​གཉིས་མིན་ཞེས་ཀྱང་མི་མངོན་ནོ།
།​བཅོམ་ལྡན་བཞུགས་པར་གྱུར་ན་
ཡང་། །​ཡོད་པར་མི་མངོན་དེ་བཞིན་དུ། །​མེད་དོ་ཞེ་འམ་གཉི་ག་དང་། །​གཉིས་མིན་ཞེས་ཀྱང་མི་མངོན་ནོ།
།​གང་གི་ཕྱིར་བཅོམ་ལྡན་འདས་མྱ་ངན་ལས་འདས་སམ་བཞུགས་ཀྱང་རུང་སྟེ་ཡོད་དོ་ཞེའམ་མེད་དོ་ཞེའམ་ཡོད་ཀྱང་ཡོད་ལ་
མེད་ཀྱང་མེད་དོ་ཞེའམ། ཡོད་པ་ཡང་མ་ཡིན་མེད་པ་ཡང་མ་ཡིན་ནོ་ཞེས་བྱ་བར་མི་མངོན་ཞིང་
མཚོན་དུ་མེད་གཟུང་དུ་མེད་གདགས་སུ་མེད་པ་དེའི་ཕྱིར་མྱ་ངན་ལས་འདས་པ་ཡང་གདགས་སུ་མེད་དེ
དེ་མེད་ན་མྱ་ངན་ལས་འདས་པ་གང་གི་ཡིན་པར་འགྱུར།
དེ་ལྟ་བས་ན་རྣམ་པ་ཐམས་ཅད་ཀྱིས་ཀྱང་མྱ་ངན་ལས་འདས་པ་མི་འཐད་དོ།
།​ཡང་གཞན་ཡང་།འཁོར་བ་མྱ་ངན་འདས་པ་ལས། །​ཁྱད་པར་ཅུང་ཟད་ཡོད་མ་ཡིན།
།​མྱ་ངན་འདས་པ་འཁོར་བ་ལས། །​ཁྱད་པར་ཅུང་ཟད་ཡོད་མ་ཡིན།
།​འདི་ལ་ཕུང་པོའི་རྒྱུན་ལ་བརྟེན་ནས་འཁོར་བ་ཞེས་གདགས་ན།
ཕུང་པོ་དེ་དག་ནི་ངོ་བོ་ཉིད་ཀྱིས་སྟོང་པའི་ཕྱིར་ཇི་ལྟར་གཏན་སྐྱེ་བ་མེད་པ་དང་། འགག་པ་མེད་པའི་ཆོས་ཅན་ཡིན་པ་དེ་ལྟར་ཁོ་བོས་དང་པོ་ཁོ་ནར་བསྟན་ཟིན་པས། དེའི་ཕྱིར་ཆོས་ཐམས་ཅད་སྐྱེ་བ་མེད་པ་དང་། འགག་པ་མེད་པ་མཉམ་པ་ཉིད་ཀྱིས་འཁོར་བ་ནི་མྱ་ངན་ལས་འདས་པ་ལས་ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ།
།​ཇི་ལྟར་འཁོར་བ་མྱ་ངན་ལས་འདས་པ་ལས་ཁྱད་པར་ཅུང་ཟད་ཀྱང་ཡོད་པ་མ་ཡིན་པ་དེ་བཞིན་དུ། མྱ་ངན་ལས་འདས་པ་ཡང་འཁོར་བ་ལས་ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ།
།​མྱ་ངན་འདས་མཐའ་གང་ཡིན་པ། །​དེ་ནི་འཁོར་བའི་མཐའ་ཡིན་ཏེ།
།​དེ་གཉིས་ཁྱད་པར་ཅུང་ཟད་ནི། །​ཤིན་ཏུ་ཕྲ་བའང་ཡོད་མ་ཡིན།
།​མྱ་ངན་ལས་འདས་པ་དང་འཁོར་བའི་ཡང་དག་པའི་མཐའ་དང་སྐྱེ་བ་མེད་པའི་མཐའ་དང་ཡང་དག་པའི་མཐར་ཐུག་པ་གང་ཡིན་པ་དེ་དག་ནི་དམིགས་སུ་མེད་པར་མཉམ་པ་ཉིད་ཀྱིས་ཁྱད་པར་ཤིན་ཏུ་ཕྲ་བ་ཅུང་ཟད་ཀྱང་ཡོད་པ་མ་ཡིན་ནོ།
།​འགགས་པར་གྱུར་དང་མཐའ་སོགས་དང་། །​རྟག་ལ་སོགས་པར་ལྟ་བ་དག །​མྱ་ངན་འདས་དང་ཕྱི་མཐའ་དང་། །​སྔོན་གྱི་མཐའ་ལ་བརྟེན་པ་ཡིན།
།​དེ་བཞིན་གཤེགས་པ་འགགས་པར་གྱུར་ནས་
ཡོད་པ་དང་མེད་པ་དང་། ཡོད་ཀྱང་ཡོད་ལ་
མེད་ཀྱང་མེད་པ་དང་། ཡོད་པ་ཡང་མ་ཡིན་མེད་པ་ཡང་མ་ཡིན་ཞེས་བྱ་བར་ལྟ་བ་གང་དག་ཡིན་པ་དང་། འཇིག་རྟེན་མཐའ་ཡོད་པ་དང་། འཇིག་རྟེན་མཐའ་མེད་པ་དང་། མཐའ་ཡོད་ཀྱང་ཡོད་ལ་
མཐའ་མེད་ཀྱང་མེད་པ་དང་། མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་ཞེས་བྱ་བར་ལྟ་བ་གང་དག་ཡིན་པ་དང་། འཇིག་རྟེན་རྟག་པ་དང་། འཇིག་རྟེན་མི་རྟག་པ་དང་། རྟག་ཀྱང་རྟག་ལ་
མི་རྟག་ཀྱང་མི་རྟག་པ་དང་། རྟག་པ་ཡང་མ་ཡིན་མི་རྟག་པ་ཡང་མ་ཡིན་ཞེས་བྱ་བར་ལྟ་བ་གང་དག་ཡིན་པ་དེ་དག་ནི་གོ་རིམ་བཞིན་དུ་མྱ་ངན་ལས་འདས་པ་དང་། ཕྱི་མའི་མཐའ་དང་སྔོན་གྱི་མཐའ་ལ་བརྟེན་པ་ཡིན་ནོ།
།​དེ་ལ།
དངོས་པོ་ཐམས་ཅད་སྟོང་པ་ལ།
།​མཐའ་ཡོད་ཅི་ཞིག་མཐའ་མེད་ཅི། །​མཐའ་དང་མཐའ་མེད་ཅི་ཞིག་ཡིན།
།​མཐའ་དང་མཐའ་མེད་མིན་པ་ཅི། །​དེ་ཉིད་ཅི་ཞིག་གཞན་ཅི་ཡིན།
།​རྟག་པ་ཅི་ཞིག་མི་རྟག་ཅི། །​རྟག་དང་མི་རྟག་གཉི་ག་ཅི། །​གཉི་ག་མིན་པའང་ཅི་ཞིག་ཡིན།
།​དམིགས་པ་ཐམས་ཅད་ཉེར་ཞི་ཞིང་།
།​སྤྲོས་པ་ཉེར་ཞི་ཞི་བ་སྟེ།
།​སངས་རྒྱས་ཀྱིས་ནི་གང་དུ་ཡང་། །​སུ་ལའང་ཆོས་འགའ་མ་བསྟན་ཏོ།
།​སྤྲུལ་པ་བཞིན་ནམ་སོར་ཕྲེང་བཞིན་ནོ།
།​མྱ་ངན་ལས་འདས་པ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་ལྔ་པའོ།།
།​།འདིར་སྨྲས་པ། ཁྱོད་ཀྱིས་ཐེག་པ་ཆེན་པོའི་གཞུང་ལུགས་ཀྱིས་དོན་དམ་པ་ལ་འཇུག་པ་ནི་བསྟན་ཟིན་ན།
ད་ཁྱོད་ཀྱིས་ཉན་ཐོས་ཀྱི་གཞུང་ལུགས་ཀྱིས་དོན་དམ་པ་ལ་འཇུག་པ་སྟོན་ཅིག
།​འདིར་བཤད་པ། མ་རིག་བསྒྲིབས་པས་ཡང་སྲིད་ཕྱིར། །​འདུ་བྱེད་རྣམ་པ་གསུམ་པོ་དག །​མངོན་པར་འདུ་བྱེད་གང་ཡིན་པའི། །​ལས་དེ་དག་གིས་འགྲོ་བར་འགྲོ།
།​འདུ་བྱེད་རྐྱེན་ཅན་རྣམ་པར་ཤེས།
།​འགྲོ་བ་རྣམས་སུ་འཇུག་པར་འགྱུར།
།​རྣམ་པར་ཤེས་པ་ཞུགས་གྱུར་ན།
།​མིང་དང་གཟུགས་ནི་ཆགས་པར་འགྱུར།
།​མིང་དང་གཟུགས་ནི་ཆགས་གྱུར་ན།
།​སྐྱེ་མཆེད་དྲུག་ནི་འབྱུང་བར་འགྱུར།
།​སྐྱེ་མཆེད་དྲུག་ལ་བརྟེན་ནས་ནི། །​དེ་ལས་རེག་པ་འབྱུང་བར་འགྱུར།
།​མིག་དང་གཟུགས་དང་དྲན་བྱེད་ལ།
།​བརྟེན་ནས་སྐྱེ་བ་ཁོ་ན་ཡིན།
།​དེ་ལྟར་མིང་དང་གཟུགས་བརྟེན་ནས།
།​རྣམ་པར་ཤེས་པ་སྐྱེ་བར་འགྱུར།
།​མིག་དང་གཟུགས་དང་རྣམ་པར་ཤེས།
།​གསུམ་པོ་འདུས་པ་གང་ཡིན་པ། །​དེ་ནི་རེག་པའོ་རེག་དེ་ལས། །​ཚོར་བ་ཀུན་དུ་འབྱུང་བར་འགྱུར།
།​ཚོར་བའི་རྐྱེན་གྱིས་སྲེད་པ་སྟེ།
།​ཚོར་བའི་དོན་གྱིས་སྲེད་པར་འགྱུར།
།​སྲེད་པར་གྱུར་ན་ཉེ་བར་ལེན།
།​རྣམ་པ་བཞི་པོ་ཉེར་ལེན་འགྱུར།
།​ཉེར་ལེན་ཡོད་ན་ལེན་པ་པོའི། །​སྲིད་པ་རབ་ཏུ་འབྱུང་བར་འགྱུར།
།​གལ་ཏེ་ཉེ་བར་ལེན་མེད་ན།
།​གྲོལ་བར་འགྱུར་ཏེ་སྲིད་མི་འགྱུར།
།​སྲིད་པ་དེ་ཡང་ཕུང་པོ་ལྔ། །​སྲིད་པ་ལས་ནི་སྐྱེ་བ་འབྱུང་།
།​རྒ་ཤི་དང་ནི་མྱ་ངན་དང་། །​སྨྲེ་སྔགས་འདོན་བཅས་སྡུག་བསྔལ་དང་། །​ཡིད་མི་བདེ་དང་འཁྲུག་པ་རྣམས། །​དེ་དག་སྐྱེ་ལས་རབ་ཏུ་འབྱུང་།
།​དེ་ལྟར་སྡུག་བསྔལ་ཕུང་པོ་ནི། །​འབའ་ཞིག་པོ་འདི་འབྱུང་བར་འགྱུར།
།​དེ་ཕྱིར་མཁས་རྣམས་འཁོར་བ་ཡི། །​རྩ་བའི་འདུ་བྱེད་འདུ་མི་བྱེད།
།​དེ་ཕྱིར་མི་མཁས་བྱེད་པོ་ཡིན།
།​མཁས་མིན་དེ་ཉིད་མཐོང་ཕྱིར་རོ། །​མ་རིག་འགགས་པར་གྱུར་ན་ནི། །​འདུ་བྱེད་རྣམས་ཀྱང་འབྱུང་མི་འགྱུར།
།​མ་རིག་འགག་པར་འགྱུར་བ་ནི། །​ཤེས་པ་དེ་ཉིད་བསྒོམས་པས་སོ།
།​དེ་དང་དེ་ནི་འགགས་གྱུར་པས། །​དེ་དང་དེ་ནི་མངོན་མི་འགྱུར།
།​སྡུག་བསྔལ་ཕུང་པོ་འབའ་ཞིག་པ། །​དེ་ནི་དེ་ལྟར་ཡང་དག་འགག
།​བྱིས་པ་མ་རིག་པས་བསྒྲིབས་པ་ཡང་སྲིད་པའི་ཕྱིར་སེམས་ཅན་དམྱལ་བ་ལ་སོགས་པ་འདུ་བྱེད་པའི་འདུ་བྱེད་རྣམ་པ་གསུམ་པོ་དག་ལུས་དང་ངག་དང་ཡིད་དག་གིས་མངོན་པར་འདུ་བྱེད་དོ།
།​ལས་དགེ་བ་དང་མི་དགེ་བ་ཇི་ལྟར་མངོན་པར་འདུས་བྱས་པ་ཆེན་པོ་དང་འབྲིང་དང་ཆུང་ངུ་གང་དག་ཡིན་པ་དེ་དག་གིས་སེམས་ཅན་དམྱལ་བ་ལ་སོགས་པའི་འགྲོ་བ་རྣམས་སུ་འགྲོའོ།
།​དེ་ལ་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ཇི་ལྟར་འགྲོ་བ་རྣམས་སུ་ཞུགས་པར་གྱུར་པས་མིང་དང་གཟུགས་འཆགས་པར་འགྱུར་རོ། །​མིང་དང་གཟུགས་ཆགས་པར་གྱུར་ན་
མིང་དང་གཟུགས་ཆགས་པ་ལས་སྐྱེ་མཆེད་དྲུག་འབྱུང་བར་འགྱུར་རོ། །​སྐྱེ་མཆེད་དྲུག་ལ་བརྟེན་ནས་
དེ་ལས་རེག་པ་འབྱུང་བར་འགྱུར་ཏེ
རེག་པ་འདི་སྐྱེ་བའི་རིམ་པ་ནི་འདི་ཡིན་ཏེ།
མིག་དང་གཟུགས་དང་ཡིད་ལ་བྱེད་པ་ལ་བརྟེན་ནས་སྐྱེ་བ་ཁོ་ན་ཡིན་ཏེ།
དེ་ལྟར་མིང་དང་གཟུགས་ལ་བརྟེན་ནས་རྣམ་པར་ཤེས་པ་སྐྱེ་བར་འགྱུར་ཞིང་།
དེ་ལྟར་མིག་དང་གཟུགས་དང་རྣམ་པར་ཤེས་པ་གསུམ་པོ་འདུས་པ་གང་ཡིན་པ་དེ་ནི་རེག་པའོ།
།​རེག་པ་དེ་ལས་ཚོར་བ་ཀུན་དུ་འབྱུང་བར་འགྱུར་རོ། །​ཚོར་བའི་རྐྱེན་གྱིས་སྲེད་པ་སྟེ་ཚོར་བའི་དོན་ལ་སྲེད་པར་འགྱུར་རོ། །​སྲེད་པར་གྱུར་ན་
ཉེ་བར་ལེན་པ་རྣམ་པ་བཞི་པོ་དག་ཉེ་བར་ལེན་པར་འགྱུར་རོ། །​ཉེ་བར་ལེན་པ་ཡོད་ན་
ལེན་པ་པོའི་སྲེད་པ་རབ་ཏུ་འབྱུང་བར་འགྱུར་ཏེ
གལ་ཏེ་ཉེ་བར་ལེན་པ་མེད་ན་དེས་གྲོལ་བར་འགྱུར་ཏེ།
དེའི་སྲིད་པ་འབྱུང་བར་མི་འགྱུར་བ་ཞིག་ན་གང་གི་ཕྱིར་ཉེ་བར་ལེན་པ་དང་བཅས་པ་དེའི་ཕྱིར་དེའི་སྲིད་པ་འབྱུང་བར་འགྱུར་ཏེ།
སྲིད་པ་དེ་ཡང་ཕུང་པོ་ལྔ་ཡིན་པར་ཤེས་པར་བྱའོ།
།​སྲིད་པ་ལས་ནི་སྐྱེ་བ་འབྱུང་ངོ།
།​སྐྱེ་བ་ལས་ནི་རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་། སྡུག་བསྔལ་བ་དང་ཡིད་མི་བདེ་བ་དང་འཁྲུག་པ་རྣམས་འབྱུང་སྟེ།
དེ་ལྟར་སྡུག་བསྔལ་གྱི་ཕུང་པོ་སྡུག་བསྔལ་གྱི་ཚོགས་འབའ་ཞིག་པ་མ་འདྲེས་པ་འདི་འབྱུང་བར་འགྱུར་རོ། །​དེའི་ཕྱིར་མཁས་པ་རྣམས་ནི་འཁོར་བའི་རྩ་བའི་འདུ་བྱེད་རྣམས་འདུ་མི་བྱེད་དོ།
།​དེའི་ཕྱིར་མི་མཁས་པ་རྣམས་ནི་འདུ་བྱེད་རྣམས་ཀྱི་བྱེད་པ་པོ་ཡིན་གྱི་མཁས་པ་རྣམས་ནི་མ་ཡིན་ཏེ།
དེ་ཅིའི་ཕྱིར་ཞེ་ན།
དེ་ཉིད་མཐོང་བའི་ཕྱིར་རོ། །​དེ་ལ་མ་རིག་པ་འགགས་པར་གྱུར་ན་
འདུ་བྱེད་རྣམས་ཀྱང་འབྱུང་བར་མི་འགྱུར་རོ། །​མ་རིག་པ་འགག་པར་འགྱུར་བ་ནི་ཡན་ལག་བཅུ་གཉིས་ཤེས་པ་དེ་ཉིད་བསྒོམ་པ་གོམས་པར་བྱས་པ་དང་བརྟན་པོ་ཉིད་དུ་བྱ་བས་སོ།
།​སྲིད་པའི་ཡན་ལག་དེ་དང་དེ་འགགས་པར་གྱུར་པས་སྲིད་པའི་ཡན་ལག་དེ་དང་དེ་མངོན་པར་མི་འབྱུང་སྟེ།
དེ་ལྟར་སྡུག་བསྔལ་གྱི་ཕུང་པོ་སྡུག་བསྔལ་གྱི་ཚོགས་འབའ་ཞིག་མ་འདྲེས་པ་དེ་ཡང་དག་པར་འགག་ཅིང་གཏན་འགག་པར་འགྱུར་ཏེ།
ས་བོན་ཚིག་པ་བཞིན་ནོ།
།​སྲིད་པའི་ཡན་ལག་བཅུ་གཉིས་པོ་དེ་དག་ལ་འཇུག་པ་རྒྱ་ཆེར་ནི་མདོ་སྡེ་དང་ཆོས་མངོན་པ་དག་ལས་ཁོང་དུ་ཆུད་པར་བྱའོ།
།​མདོར་བསྡུ་བའི་དབང་གིས་འདི་ལས་བརྗོད་དོ།
།​སྲིད་པའི་ཡན་ལག་བཅུ་གཉིས་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་དྲུག་པའོ།།
།​།འདིར་སྨྲས་པ། ད་ཁྱོད་ཀྱིས་ཉན་ཐོས་ཀྱི་ཐེག་པ་དང་མཐུན་པའི་མདོ་སྡེའི་མཐའ་ལ་བརྟེན་ནས་
ལྟ་བའི་རྣམ་པ་རྣམས་མི་སྲིད་པར་སྟོན་ཅིག
།​འདིར་བཤད་པ། འདས་པའི་དུས་ན་བྱུང་ཞེས་དང་། །​མ་བྱུང་འཇིག་རྟེན་རྟག་སོགས་པར། །​ལྟ་བ་གང་ཡིན་དེ་དག་ནི། །​སྔོན་གྱི་མཐའ་ལ་བརྟེན་པ་ཡིན།
།​མ་འོངས་དུས་གཞན་འབྱུང་འགྱུར་དང་། །​མི་འབྱུང་འཇིག་རྟེན་མཐའ་སོགས་པར། །​ལྟ་བ་གང་ཡིན་དེ་དག་ནི། །​ཕྱི་མའི་མཐའ་ལ་བརྟེན་པ་ཡིན།
།​ཟག་པ་ཐམས་ཅད་སྡོམ་པའི་རྣམ་གྲངས་ཞེས་བྱ་བའི་མདོ་སྡེ་ལས་གསུངས་པ། བདག་སྔོན་འདས་པའི་དུས་ན་བྱུང་བར་གྱུར་ཅེས་བྱ་བ་དང་།བདག་སྔོན་འདས་པའི་དུས་ན་བྱུང་བར་མ་གྱུར་ཅེས་བྱ་བའི་རྒྱུ་འདིས་འཇིག་རྟེན་རྟག་པ་ལ་སོགས་པར་ལྟ་བ་གང་ཡིན་པ་དེ་དག་ནི་སྔོན་གྱི་མཐའ་ལ་བརྟེན་པ་ཡིན་ནོ།
།​བདག་མ་འོངས་པའི་དུས་གཞན་དུ་འབྱུང་བར་འགྱུར་ཞེས་བྱ་བ་དང་། བདག་མ་འོངས་པའི་དུས་གཞན་དུ་འབྱུང་བར་མི་འགྱུར་ཞེས་བྱ་བའི་རྒྱུ་འདིས་འཇིག་རྟེན་མཐའ་ཡོད་པ་ལ་སོགས་པར་ལྟ་བ་གང་ཡིན་པ་དེ་དག་ནི་ཕྱི་མའི་མཐའ་ལ་བརྟེན་པ་ཡིན་ནོ།
།​དེ་དག་ནི་མི་འཐད་དེ།
རིགས་པ་གང་གིས་ཤེ་ན།
བཤད་པར་བྱ་སྟེ།
འདས་པའི་དུས་ན་བྱུང་གྱུར་ཅེས། །​བྱ་བ་དེ་ནི་མི་འཐད་དོ།
།​སྔོན་ཚེ་རྣམས་སུ་གང་བྱུང་བ། །​དེ་ཉིད་འདི་ནི་མ་ཡིན་ནོ།
།​དེ་ཉིད་བདག་ཏུ་འགྱུར་སྙམ་ན།
།​ཉེ་བར་ལེན་པ་ཐ་དད་འགྱུར།
།​ཉེ་བར་ལེན་པ་མ་གཏོགས་པར། །​ཁྱོད་ཀྱི་བདག་ནི་གང་ཞིག་ཡིན།
།​ཉེ་བར་ལེན་པ་མ་གཏོགས་པའི། །​བདག་ཡོད་མ་ཡིན་བྱས་པའི་ཚེ། །​ཉེ་བར་ལེན་ཉིད་བདག་ཡིན་ན།
།​ཁྱོད་ཀྱི་བདག་ནི་མེད་པ་ཡིན།
།​ཉེ་བར་ལེན་ཉིད་བདག་མ་ཡིན།
།​དེ་ནི་འབྱུང་དང་འཇིག་པ་ཡིན།
།​ཉེ་བར་བླང་བ་ཇི་ལྟ་བུར། །​ཉེ་བར་ལེན་པ་ཡིན་པར་འགྱུར།
།​བདག་ནི་ཉེ་བར་ལེན་པ་ལས། །​གཞན་དུ་འཐད་པ་ཉིད་མ་ཡིན།
།​གལ་ཏེ་གཞན་ན་ལེན་མེད་པར། །​གཟུང་ཡོད་རིགས་ན་གཟུང་དུ་མེད།
།​དེ་ལྟར་ལེན་པས་གཞན་མ་ཡིན།
།​དེ་ནི་ཉེར་ལེན་ཉིད་ཀྱང་མིན།
།​བདག་ནི་ཉེ་བར་ལེན་མེད་མིན།
།​མེད་པ་ཉིད་དུའང་དེ་མ་ངེས།
།​བདག་སྔོན་འདས་པའི་དུས་ན་བྱུང་བར་གྱུར་ཞེས་བྱ་བ་དེ་མི་འཐད་དོ།
།​ཅིའི་ཕྱིར་ཞེ་ན།
སྔོན་གྱི་ཚེ་རབས་རྣམས་སུ་གང་བྱུང་བར་གྱུར་པ་དེ་ཉིད་ད་ལྟར་གྱི་བདག་འདི་མ་ཡིན་པའི་ཕྱིར་རོ། །​དེ་ལ་འདི་སྙམ་དུ་གལ་ཏེ་སྔོན་གྱི་ཚེ་རབས་རྣམས་སུ་གང་བྱུང་བར་གྱུར་པ་དེ་ཉིད་དུ་ད་ལྟར་གྱི་བདག་འདི་ཡིན་པར་གྱུར་ན་
དེའི་ཕྱིར་སྐྱོན་ཅིར་འགྱུར་སྙམ་དུ་སེམས་ན།
དེ་ལ་བཤད་པར་བྱ་སྟེ།
གལ་ཏེ་སྔོན་གྱི་ཚེ་རབས་རྣམས་སུ་གང་བྱུང་བར་གྱུར་པ་དེ་ཉིད་ད་ལྟར་གྱི་བདག་འདི་ཡིན་པར་གྱུར་ན།
དེ་ལྟར་ན་ཉེ་བར་ལེན་པ་ཐ་དད་པར་མི་འགྱུར་བ་ཞིག་ན་ཉེ་བར་ལེན་པ་ཐ་དད་པར་ཡང་འགྱུར་ལ།
ཉེ་བར་ལེན་པ་མ་གཏོགས་པར་བདག་ཡོད་པར་ཐལ་བར་ཡང་འགྱུར་རོ། །​དེ་ལ་ཉེ་བར་ལེན་པ་མ་གཏོགས་པར་ཁྱོད་ཀྱི་བདག་དེ་གང་ཞིག་ཡིན་སྨྲ་བར་ནུས་སམ་ཁོ་བོས་ནི་རྣམ་པ་ཐམས་ཅད་དུ་ཡང་མི་འཐད་པར་ཤེས་སོ།
།​དེ་ལ་འདི་སྙམ་དུ་ཉེ་བར་ལེན་པ་མ་གཏོགས་པའི་བདག་ཡོད་པ་མ་ཡིན་ནོ་སྙམ་དུ་སེམས་ན་ནི། དེའི་ཕྱིར་ད་ཉེ་བར་ལེན་པ་ཉིད་བདག་ཡིན་པར་འགྱུར་བའམ། ཡང་ན་ཁྱོད་ཀྱི་བདག་མེད་པ་ཡིན་ནོ།
།​ཉེ་བར་ལེན་པ་ཉིད་བདག་ཡིན་ནོ་ཞེས་བྱ་བ་དེ་ཡང་མི་འཐད་དེ།
ཅིའི་ཕྱིར་ཞེ་ན། ཉེ་བར་ལེན་པ་དེ་ནི་འབྱུང་བ་དང་འཇིག་པ་ཡིན་པས་སྐྱེ་བ་དང་འཇིག་པར་འགྱུར་བའི་ཕྱིར་ཏེ།
དེ་ལྟ་བུ་ནི་བདག་གི་མཚན་ཉིད་མ་ཡིན་ནོ།
།​ཡང་གཞན་ཡང་། ཉེ་བར་བླང་བ་གང་ཡིན་པ་དེ་ནི་ཇི་ལྟ་བུར་ཉེ་བར་ལེན་པ་པོ་ཡིན་པར་འགྱུར་ཏེ།
སྐྱོན་དུ་མར་ཐལ་བར་འགྱུར་བའི་ཕྱིར་རོ། །​དེ་ལ་འདི་སྙམ་དུ་ཉེ་བར་བླང་བ་ལས་ཉེ་བར་ལེན་པ་པོ་གཞན་ཡིན་པར་སེམས་ན།
དེ་ལ་བཤད་པར་བྱ་སྟེ།
བདག་ནི་ཉེ་བར་ལེན་པ་ལས་གཞན་དུ་འཐད་པ་ཉིད་མ་ཡིན་ནོ།
།​ཅིའི་ཕྱིར་ཞེ་ན།
གལ་ཏེ་གཞན་ཡིན་ན་
ཉེ་བར་ལེན་པ་མེད་པར་ཡང་མིག་ལ་སོགས་པའི་དབང་པོ་རྣམས་ཀྱིས་གཟུང་དུ་ཡོད་པའི་རིགས་ན་གཟུང་དུ་མེད་པའི་ཕྱིར་རོ། །​དེ་ལྟར་ན་བདག་ནི་ཉེ་བར་ལེན་པ་ལས་གཞན་ཡང་མ་ཡིན་ལ
དེ་ནི་ཉེ་བར་ལེན་པ་ཉིད་ཀྱང་མ་ཡིན་ཉེ་བར་ལེན་པ་མེད་པ་ཡང་མ་ཡིན།
འགའ་ཡང་མེད་པ་ཉིད་དུ་ངེས་པ་ཡང་མ་ཡིན་ནོ།
།​དེའི་ཕྱིར་བརྟག་པ་འདིས་བདག་སྔོན་འདས་པའི་དུས་ན་བྱུང་བར་གྱུར་ཅེས་བྱ་བ་དེ་མི་འཐད་དོ།
།​ད་ནི། འདས་པའི་དུས་ན་མ་བྱུང་ཞེས། །​བྱ་བ་དེ་ཡང་མི་འཐད་དོ།
།​སྔོན་ཚེ་རྣམས་སུ་གང་བྱུང་བ། །​དེ་ལས་འདི་གཞན་མ་ཡིན་ནོ།
།​གལ་ཏེ་འདི་ནི་གཞན་གྱུར་ན།
།​དེ་མེད་པར་ཡང་འབྱུང་བར་འགྱུར།
།​དེ་བཞིན་དུ་ནི་གནས་འགྱུར་ཞིང་།
།​དེར་མ་ཤི་བར་སྐྱེ་བར་འགྱུར།
།​ཆད་དང་ལ
ས་རྣམས་ཆུད་ཟ་དང་། །​གཞན་གྱིས་བྱས་པའི་ལས་རྣམས་ནི། །​གཞན་གྱིས་སོ་སོར་མྱོང་བ་དང་། །​དེ་ལ་སོགས་པར་ཐལ་བར་འགྱུར།
།​མ་བྱུང་བ་ལས་འབྱུང་མིན་ཏེ།
།​འདི་ལ་སྐྱོན་དུ་ཐལ་བར་འགྱུར།
།​བདག་ནི་བྱས་པར་འགྱུར་བ་དང་། །​འབྱུང་བའམ་རྒྱུ་མེད་ཅན་དུ་འགྱུར།
།​ད་ནི་བདག་སྔོན་འདས་པའི་དུས་ན་བྱུང་བར་མ་གྱུར་ཅེས་བྱ་བ་དེ་ཡང་མི་འཐད་དོ།
།​ཅིའི་ཕྱིར་ཞེ་ན།
སྔོན་གྱི་ཚེ་རབས་རྣམས་སུ་གང་བྱུང་བར་གྱུར་པ་དེ་ལས་འདི་གཞན་མ་ཡིན་པའི་ཕྱིར་རོ། །​གལ་ཏེ་འདི་གཞན་ཡིན་པར་གྱུར་ན་
དེའི་ཕྱིར་དེ་མེད་པར་ཡང་འདི་འབྱུང་བར་འགྱུར་རོ། །​ཡང་གཞན་ཡང་། སྔ་མ་དེ་དེ་བཞིན་དུ་དེ་ན་གནས་པར་འགྱུར་ཞིང་
འདི་ཡང་དེར་མ་ཤི་བར་དེར་སྐྱེ་བར་འགྱུར་རོ། །​དེ་ལྟ་བས་ན་ཆད་པ་དང་ལས་རྣམས་ཆུད་ཟ་བ་དང་གཞན་གྱིས་བྱས་པའི་ལས་རྣམས་གཞན་གྱིས་སོ་སོར་མྱོང་བ་དང་། དེ་ལ་སོགས་པ་སྐྱོན་མང་པོ་དག་ཏུ་ཐལ་བར་འགྱུར་རོ། །​ཡང་གཞན་ཡང་། དེ་ལྟ་ན་བདག་མ་བྱུང་བ་ལས་འབྱུང་བར་ཐལ་བར་འགྱུར་ཏེ
བདག་མ་བྱུང་བ་ལས་འབྱུང་བ་ནི་མ་ཡིན་པས། དེའི་ཕྱིར་འདི་ལ་ཡང་བདག་བྱས་པར་འགྱུར་བ་དང་། བྱུང་བ་རྒྱུ་མེད་པ་ཅན་དུ་འགྱུར་བའི་སྐྱོན་དུ་ཐལ་བར་འགྱུར་བས། དེ་ནི་མི་འདོད་དོ།
།​དེའི་ཕྱིར་བརྟག་པ་འདིས་བདག་སྔོན་འདས་པའི་དུས་ན་བྱུང་བར་མ་གྱུར་ཅེས་བྱ་བ་དེ་ཡང་མི་འཐད་དོ།
།​དེ་ལྟར་བདག་བྱུང་བདག་མ་བྱུང་།
།​གཉི་ག་གཉི་ག་མ་ཡིན་པར། །​འདས་ལ་ལྟ་བ་གང་ཡིན་པ། །​དེ་དག་འཐད་པ་མ་ཡིན་ནོ།
།​དེ་ལྟར་ཡོངས་སུ་བརྟགས་ན་
སྔོན་འདས་པའི་དུས་ན་བྱུང་བར་གྱུར་ཅེས་བྱ་བ་དང་། བདག་སྔོན་འདས་པའི་དུས་ན་བྱུང་བར་མ་གྱུར་ཅེས་བྱ་བ་དང་། སྔོན་འདས་པའི་དུས་ན་བྱུང་བར་གྱུར་ཀྱང་གྱུར་ལ
བྱུང་བར་མ་གྱུར་ཀྱང་མ་གྱུར་ཅེས་བྱ་བ་དང་། སྔོན་འདས་པའི་དུས་ན་བྱུང་བར་གྱུར་པ་ཡང་མ་ཡིན་ལ།
བྱུང་བར་མ་གྱུར་པ་ཡང་མ་ཡིན་ནོ་ཞེས་བྱ་བར་འདས་པའི་དུས་ལ་ལྟ་བ་གང་ཡིན་པ་དེ་དག་འཐད་པ་མ་ཡིན་ནོ།
།​ད་ནི། མ་འོངས་དུས་གཞན་འབྱུང་འགྱུར་དང་། །​འབྱུང་བར་མི་འགྱུར་ཞེས་བྱ་བར། །​ལྟ་བ་གང་ཡིན་དེ་དག་ནི། །​འདས་པའི་དུས་དང་མཚུངས་པ་ཡིན།
།​ད་ནི་བདག་མ་འོངས་པའི་དུས་གཞན་དུ་འབྱུང་བར་འགྱུར་ཞེས་བྱ་བ། བདག་མ་འོངས་པའི་དུས་གཞན་དུ་འབྱུང་བར་མི་འགྱུར་ཞེས་བྱ་བར་མ་འོངས་པའི་དུས་ན་ལྟ་བ་གང་ཡིན་པ་དེ་དག་ནི་འདས་པའི་དུས་དང་མཚུངས་པར་བསམ་པར་བྱ་སྟེ
འདས་པའི་དུས་ལ་བརྩམས་པའི་སྐྱོན་གང་དག་ཡིན་པ་དེ་དག་ཉིད་འདིར་ཡང་བྱེ་བྲག་ཏུ་ཤེས་པར་བྱའོ།
།​ཡང་གཞན་ཡང་། གལ་ཏེ་ལྷ་དེ་མི་དེ་ན།
།​དེ་ལྟ་ན་ནི་རྟག་པར་འགྱུར།
།​ལྷ་ནི་མ་སྐྱེས་ཉིད་འགྱུར་ཏེ།
།​རྟག་ལ་
སྐྱེ་བ་མེད་ཕྱིར་རོ། །​གལ་ཏེ་ལྷ་དེ་ཉིད་མི་དེ་ཉིད་དུ་གྱུར་ན་
དེ་ལྟ་ན་ནི་རྟག་པར་འགྱུར་རོ། །​ཡང་གཞན་ཡང་། ལྷ་མ་སྐྱེས་པ་ཉིད་དུ་ཡང་འགྱུར་ཏེ
ཅིའི་ཕྱིར་ཞེ་ན། རྟག་པ་ལ་སྐྱེ་བ་མེད་པའི་ཕྱིར་རོ། །​གང་གི་ཕྱིར་ལྷ་གང་ཡིན་པ་དེ་ཉིད་མི་མ་ཡིན་ཞིང་ལྷ་མ་སྐྱེས་པ་ཉིད་ཀྱང་མ་ཡིན་པ་དེའི་ཕྱིར་རྟག་པ་མ་ཡིན་ནོ།
།​གལ་ཏེ་ལྷ་ལས་མི་གཞན་ན།
།​དེ་ལྟ་ན་ནི་མི་རྟག་འགྱུར།
།​གལ་ཏེ་ལྷ་མི་གཞན་ཡིན་ན།
།​རྒྱུད་ནི་འཐད་པར་མི་འགྱུར་རོ། །​གལ་ཏེ་ལྷ་ལས་མི་གཞན་ཡིན་ན་
དེ་ལྟ་ན་ནི་མི་རྟག་པར་འགྱུར་རོ། །​རྒྱུད་ཀྱི་གཏན་ཚིགས་ཀྱི་ལྷ་ལས་མི་གཞན་ཡིན་པར་མི་འཐད་པས། དེའི་ཕྱིར་མི་རྟག་པ་མ་ཡིན་ནོ།
།​གལ་ཏེ་ཕྱོགས་གཅིག་ལྷ་ཡིན་ལ།
།​ཕྱོགས་གཅིག་མི་ནི་ཡིན་གྱུར་ན།
།​རྟག་དང་མི་རྟག་འགྱུར་བའི་ཕྱིར། །​དེ་ཡང་རིགས་པ་མ་ཡིན་ནོ།
།​གལ་ཏེ་ཕྱོགས་གཅིག་ནི་ལྷ་ཡིན་ལ།
ཕྱོགས་གཅིག་ནི་མི་ཡིན་པར་གྱུར་ན།
དེ་ལྟ་ན་རྟག་ཀྱང་རྟག་ལ་མི་རྟག་ཀྱང་མི་རྟག་པར་འགྱུར་བ་ཞིག་ན།
གང་གི་ཕྱིར་དེ་ལྟར་བདག་ཉིད་གཉིས་པ་ཉིད་མི་རིགས་པ་དེའི་ཕྱིར་རྟག་ཀྱང་རྟག་ལ་མི་རྟག་ཀྱང་མི་རྟག་པ་མ་ཡིན་ནོ།
།​གལ་ཏེ་རྟག་དང་མི་རྟག་པ། །​གཉི་ག་གྲུབ་པར་གྱུར་ན་ནི། །​རྟག་པ་མ་ཡིན་མི་རྟག་མིན།
།​འགྲུབ་པར་འགྱུར་བར་འདོད་ལ་རག
།​གལ་ཏེ་རྟག་པ་དང་མི་རྟག་པ་ཞེས་བྱ་བ་དེ་གཉི་ག་རབ་ཏུ་གྲུབ་པར་གྱུར་ན་
ནི། དེའི་ཕྱིར་རྟག་པ་ཡང་མ་ཡིན་མི་རྟག་པ་ཡང་མ་ཡིན་པ་ཞེས་བྱ་བ་དེ་ཡང་རབ་ཏུ་འགྲུབ་པར་འགྱུར་བར་འདོད་ལ་
རག་ན
གང་གི་ཕྱིར་རྟག་པ་དང་མི་རྟག་པ་དེ་གཉི་ག་རབ་ཏུ་མ་གྲུབ་པ་དེའི་ཕྱིར་རྟག་པ་ཡང་མ་ཡིན།
མི་རྟག་པ་ཡང་མ་ཡིན་པ་ཞེས་བྱ་བ་དེ་ཡང་རབ་ཏུ་མི་འགྲུབ་པོ། །​གལ་ཏེ་གང་ཞིག་གང་ནས་འོངས།
།​ཅི་ཞིག་གང་དུ་འགྲོ་འགྱུར་ན།
།​དེ་ཕྱིར་དེ་ལ་ཐོག་མེད་པས། །​རྟག་པར་འགྱུར་ན་དེ་ཡང་མེད།
།​གལ་ཏེ་དངོས་པོ་གང་ཞིག་ཡུལ་གང་ནས་འོངས་ཤིང་ཅི་ཞིག་ཅིག་ཏུ་གང་དུ་འགྲོ་བར་འགྱུར་ན་
ནི། དེའི་ཕྱིར་དེ་ལ་ཐོག་མ་མེད་པས་རྟག་པར་འགྱུར་བ་ཞིག་ན།
ཤེས་རབ་ཀྱིས་བཙལ་ན་དངོས་པོ་གང་ཞིག་ཡུལ་གང་ནས་འོངས་ཤིང་ཅི་ཞིག་ཅིག་ཏུ་གང་དུ་འགྲོ་བར་འགྱུར་བ་དེ་ལྟ་བུའི་དངོས་པོ་འགའ་ཡང་མེད་པས། དེའི་ཕྱིར་དེ་ལ་ཐོག་མ་མེད་པ་ཡང་མེད་པས་རྟག་པ་མ་ཡིན་ནོ།
།​གལ་ཏེ་རྟག་པ་འགའ་མེད་ན།
།​མི་རྟག་གང་ཞིག་ཡིན་པར་འགྱུར།
།​རྟག་པ་དང་ནི་མི་རྟག་དང་། །​དེ་གཉིས་བསལ་བར་གྱུར་པའོ།
།​གལ་ཏེ་དེ་ལྟར་ཤེས་རབ་ཀྱིས་བརྟགས་ན་དངོས་པོ་རྟག་པ་འགའ་ཡང་མེད་ན།
ད་མི་རྟག་པ་གང་ཞིག་ཡིན་པར་འགྱུར།
རྟག་ཀྱང་རྟག་ལ་མི་རྟག་ཀྱང་མི་རྟག་པ་དང་། རྟག་པ་ཡང་མ་ཡིན་མི་རྟག་པ་ཡང་མ་ཡིན་པ་ཡང་གང་ཞིག་ཡིན་པར་འགྱུར་ཏེ།
དེ་ལྟ་བས་ན་སྔོན་གྱི་མཐའ་ལས་བརྩམས་པའི་རྟག་པ་དང་མི་རྟག་པ་ལ་སོགས་པ་བཞི་པོ་དེ་དག་མི་འཐད་དོ།
།​ད་ནི་ཕྱི་མའི་མཐའ་ལས་བརྩམས་པའི་མཐའ་དང་མཐའ་མེད་པ་ལ་སོགས་པ་བཞི་པོ་དེ་དག་ཇི་ལྟར་མི་འཐད་པ་དེ་ལྟར་བཤད་པར་བྱ་སྟེ།
གལ་ཏེ་ཇི་ལྟར་ཞེ་ན།
བཤད་པ། གལ་ཏེ་འཇིག་རྟེན་མཐའ་ཡོད་ན།
།​འཇིག་རྟེན་ཕ་རོལ་ཇི་ལྟར་འགྱུར།
།​གལ་ཏེ་འཇིག་རྟེན་མཐའ་མེད་ན།
།​འཇིག་རྟེན་ཕ་རོལ་ཇི་ལྟར་འགྱུར།
།​འཇིག་རྟེན་མཐའ་ཡོད་ཅེས་བྱ་བ་མི་འཐད་དེ།
ཅིའི་ཕྱིར་ཞེ་ན། གལ་ཏེ་འཇིག་རྟེན་མཐའ་ཡོད་པར་གྱུར་ན།
དེའི་ཕྱིར་འཇིག་རྟེན་ཕ་རོལ་ཡོད་པར་མི་འགྱུར་བའི་ཕྱིར་རོ། །​འཇིག་རྟེན་ཕ་རོལ་ཡང་ཡོད་པས་དེའི་ཕྱིར་འཇིག་རྟེན་མཐའ་ཡོད་ཅེས་བྱ་བ་མི་འཐད་དོ།
།​འཇིག་རྟེན་མཐའ་མེད་ཅེས་བྱ་བ་དེ་ཡང་མི་འཐད་དེ།
ཅིའི་ཕྱིར་ཞེ་ན། གལ་ཏེ་འཇིག་རྟེན་མཐའ་མེད་པར་གྱུར་ན་
དེའི་ཕྱིར་འཇིག་རྟེན་ཕ་རོལ་མེད་པར་འགྱུར་བའི་ཕྱིར་རོ། །​འཇིག་རྟེན་ཕ་རོལ་ཡང་ཡོད་པས་དེའི་ཕྱིར་འཇིག་རྟེན་མཐའ་མེད་ཅེས་བྱ་བ་ཡང་མི་འཐད་དོ།
།​དེ་གཉིས་ཅིའི་ཕྱིར་མི་འཐད་ཅེ་ན།
དེ་ལ་བཤད་པར་བྱ་སྟེ།
གང་ཕྱིར་ཕུང་པོ་རྣམས་ཀྱི་རྒྱུན། །​འདི་ནི་མར་མེའི་འོད་དང་མཚུངས།
།​དེ་ཕྱིར་མཐའ་ཡོད་ཉིད་དང་ནི། །​མཐའ་མེད་ཉིད་ཀྱང་མི་རིགས་སོ།
།​གང་གི་ཕྱིར་ཕུང་པོ་རྣམས་ཀྱི་རྒྱུན་འདི་ནི་མར་མེའི་འོད་དང་མཚུངས་པར་རྒྱུ་དང་རྐྱེན་གྱིས་ཚོགས་པའི་དབང་གིས་འབྱུང་བ་དེའི་ཕྱིར་འཇིག་རྟེན་མཐའ་ཡོད་པ་ཉིད་དང་མཐའ་མེད་པ་ཉིད་ཅེས་བྱ་བ་ཡང་མི་རིགས་སོ།
།​ཅིའི་ཕྱིར་མི་རིགས་ཤེ་ན།
དེ་ལ་བཤད་པར་བྱ་སྟེ།
གལ་ཏེ་སྔ་མ་འཇིག་འགྱུར་ཞིང་།
།​ཕུང་པོ་འདི་ལ་བརྟེན་བྱས་ནས།
།​ཕུང་པོ་དེ་ནི་མི་འབྱུང་ན།
།​དེས་ན་འཇིག་རྟེན་མཐའ་ཡོད་འགྱུར།
།​གལ་ཏེ་སྔ་མ་མི་འཇིག་ཅིང་། །​ཕུང་པོ་འདི་ལ་བརྟེན་བྱས་ནས།
།​ཕུང་པོ་དེ་ནི་མི་འབྱུང་ན།
།​དེས་ན་འཇིག་རྟེན་མཐའ་མེད་འགྱུར།
།​གལ་ཏེ་ཕུང་པོ་སྔ་མ་རྣམས་འཇིག་པར་འགྱུར་ཞིང་།
ཕུང་པོ་འདི་དག་ལ་བརྟེན་ནས་ཕུང་པོ་གཞན་དེ་དག་མི་འབྱུང་ན་ནི། དེས་ན་འཇིག་རྟེན་མཐའ་ཡོད་པར་འགྱུར་བ་ཞིག་ན།
གང་གི་ཕྱིར་དེ་ལྟ་མ་ཡིན་པ་དེའི་ཕྱིར་འཇིག་རྟེན་མཐའ་ཡོད་ཅེས་བྱ་བ་མི་འཐད་དོ།
།​གལ་ཏེ་ཕུང་པོ་སྔ་མ་རྣམས་མི་འཇིག་ཅིང་ཕུང་པོ་འདི་དག་ལ་བརྟེན་ནས་
ཕུང་པོ་ཕྱི་མ་དེ་དག་མི་འབྱུང་ན་
ནི། དེས་ན་འཇིག་རྟེན་མཐའ་མེད་པར་འགྱུར་བ་ཞིག་ན།
གང་གི་ཕྱིར་དེ་ལྟ་མ་ཡིན་པ་དེའི་ཕྱིར་འཇིག་རྟེན་མཐའ་མེད་ཅེས་བྱ་བ་ཡང་མི་འཐད་དོ།
།​བཙུན་པ་འཕགས་པ་ལྷས་ཀྱང་། །​ཉན་པ་པོ་དང་མཉན་བྱ་དང་། །​སྨྲ་པོ་འབྱུང་བ་ཤིན་ཏུ་དཀོན། །​དེ་ཕྱིར་མདོར་ན་འཁོར་བ་ནི། །​མཐའ་ཡོད་མ་ཡིན་མཐའ་མེད་མིན།
།​ཞེས་བཤད་དོ།
།​ད་ནི་འཇིག་རྟེན་མཐའ་ཡོད་ཀྱང་ཡོད་ལ་མཐའ་མེད་ཀྱང་མེད་ཅེས་བྱ་བ་དེ་ཡང་མི་འཐད་དོ།
།​ཅིའི་ཕྱིར་ཞེ་ན།
བཤད་པར་བྱ་སྟེ།
གལ་ཏེ་ཕྱོགས་གཅིག་མཐའ་ཡོད་ལ།
།​ཕྱོགས་གཅིག་མཐའ་ནི་མེད་གྱུར་ན།
།​འཇིག་རྟེན་མཐའ་ཡོད་མཐའ་མེད་འགྱུར།
།​དེ་ཡང་རིགས་པ་མ་ཡིན་ནོ།
།​གལ་ཏེ་ཕྱོགས་གཅིག་མཐའ་ཡོད་པར་གྱུར་ལ་
ཕྱོགས་གཅིག་མཐའ་མེད་པར་གྱུར་ན་
ནི། དེའི་ཕྱིར་འཇིག་རྟེན་མཐའ་ཡོད་ཀྱང་ཡོད་ལ་
མཐའ་མེད་ཀྱང་མེད་པར་འགྱུར་བ་ཞིག་ན།
དེ་ལྟ་ན་དངོས་པོ་བདག་གཉིས་པ་ཉིད་དུ་འགྱུར་བས་དེ་ནི་མི་འཐད་དོ།
།​ཇི་ལྟ་བུར་ན་ཉེར་ལེན་པ། །​ཕྱོགས་གཅིག་རྣམ་པར་འཇིག་འགྱུར་ལ།
།​ཕྱོགས་གཅིག་རྣམ་པར་འཇིག་མི་འགྱུར།
།​དེ་ལྟར་དེ་ནི་མི་རིགས་སོ།
།​ཇི་ལྟ་བུར་ན་ཉེར་བླང་བ། །​ཕྱོགས་གཅིག་རྣམ་པར་འཇིག་འགྱུར་ལ།
།​ཕྱོགས་གཅིག་རྣམ་པར་མི་འཇིག་འགྱུར།
།​དེ་ལྟར་དེ་ཡང་མི་རིགས་སོ།
།​རེ་ཞིག་ཉེ་བར་ལེན་པ་པོ་རིགས་པ་གང་གིས་ཕྱོགས་གཅིག་རྣམ་པར་འཇིག་པར་འགྱུར་ལ།
ཕྱོགས་གཅིག་རྣམ་པར་འཇིག་པར་མི་འགྱུར་ཏེ།
རྟག་པ་དང་མི་རྟག་པ་ཉིད་མེད་པའི་ཕྱིར་དེ་ལྟར་དེ་ནི་མི་རིགས་སོ།
།​ཉེ་བར་བླང་བ་ཡང་རྣམ་པ་གང་གིས་ཕྱོགས་གཅིག་རྣམ་པར་འཇིག་པར་འགྱུར་ལ།
ཕྱོགས་གཅིག་རྣམ་པར་འཇིག་པར་མི་འགྱུར་ཏེ།
རྟག་པ་དང་མི་རྟག་པ་ཉིད་མི་འཐད་པ་ཁོ་ནའི་ཕྱིར་དེ་ལྟར་དེ་ཡང་མི་རིགས་སོ།
།​དེ་ལྟར་གང་གི་ཕྱིར་དངོས་པོ་བདག་ཉིད་གཉིས་པ་ཉིད་མི་འཐད་པ་དེའི་ཕྱིར། འཇིག་རྟེན་མཐའ་ཡོད་ཀྱང་ཡོད་ལ་
མཐའ་མེད་ཀྱང་མེད་ཅེས་བྱ་བ་མི་འཐད་དོ།
།​ད་ནི་འཇིག་རྟེན་མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་ཞེས་བྱ་བ་དེ་ཡང་མི་འཐད་དེ།
ཅིའི་ཕྱིར་ཞེ་ན། བཤད་པར་བྱ་སྟེ།
གལ་ཏེ་མཐའ་ཡོད་མཐའ་མེད་པ། །​གཉི་ག་གྲུབ་པར་གྱུར་ན་ནི། །​མཐའ་ཡོད་མ་ཡིན་མཐའ་མེད་མིན།
།​འགྲུབ་པར་འགྱུར་བ་འདོད་ལ་རག
།​གལ་ཏེ་མཐའ་ཡོད་པ་དང་མཐའ་མེད་པ་ཞེས་བྱ་བ་དེ་གཉི་ག་རབ་ཏུ་གྲུབ་པར་གྱུར་ན་
ནི། དེའི་ཕྱིར་མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་ཞེས་བྱ་བ་འདི་རབ་ཏུ་འགྲུབ་པར་འགྱུར་བ་ཡང་འདོད་ལ་
རག་ན
གང་གི་ཕྱིར་མཐའ་ཡོད་པ་དང་མཐའ་མེད་པ་ཞེས་བྱ་བ་དེ་གཉིས་རབ་ཏུ་མ་གྲུབ་པ་དེའི་ཕྱིར། མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་ཞེས་བྱ་བ་དེ་ཡང་རབ་ཏུ་མ་གྲུབ་པོ། དེ་ལྟ་བས་ན་བརྟག་པ་འདིས་ཕྱི་མའི་མཐའ་ལས་བརྩམས་པའི་མཐའ་དང་མཐའ་མེད་པ་ལ་སོགས་པ་བཞི་པོ་མི་འཐད་དོ།
།​ཡང་ན་དངོས་པོ་ཐམས་ཅད་དག །​སྟོང་ཕྱིར་རྟག་ལ་སོགས་ལྟ་བ། །​གང་དུ་གང་ལ་གང་དག་གིས། །​ཇི་ལྟར་ཀུན་དུ་འབྱུང་བར་འགྱུར།
།​ཡང་ན་དངོས་པོ་ཐམས་ཅད་སྟོང་པའི་ཕྱིར་རྟག་པ་ལ་སོགས་པར་ལྟ་བ་དག་ཡུལ་དང་དུས་གང་དུ་དངོས་པོ་གང་ལ་ལྟ་བ་གང་དག་རྒྱུ་ཅིའི་ཕྱིར་ཀུན་དུ་འབྱུང་བར་འགྱུར།
གང་གིས་ཐུགས་བརྩེ་ཉེར་བཟུང་ནས།
།​ལྟ་བ་ཐམས་ཅད་སྤང་བའི་ཕྱིར། །​དམ་པའི་ཆོས་ནི་སྟོན་མཛད་པ། །​གཽ་ཏམ་དེ་ལ་ཕྱག་འཚལ་ལོ། །​གང་གིས་ཐུགས་བརྩེ་བ་ཉེ་བར་བཟུང་ནས།
ལྟ་བ་ཐམས་ཅད་སྤང་བའི་ཕྱིར། དམ་པའི་ཆོས་ནི་བསྟན་པར་མཛད།
སངས་རྒྱས་བཅོམ་ལྡན་འདས་ཤིན་ཏུ་རྨད་དུ་བྱུང་བ་བསམ་གྱིས་མི་ཁྱབ་པ་མཚུངས་པ་མེད་པ་གཞལ་དུ་མེད་པ་གདུང་གཽ་ཏམ་དང་གཅིག་པ་དེ་ལ་ཕྱག་འཚལ་ཏེ།
དཔེར་ན་བྱང་ཆུབ་སེམས་དཔའ་དགའ་བྱེད་བཞིན་ནོ།
།​སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་དབུ་མ་རྩ་བའི་འགྲེལ་པ་ག་ལས་འཇིགས་མེད་ལས། ལྟ་བ་བརྟག་པ་ཞེས་བྱ་བ་སྟེ།
རབ་ཏུ་བྱེད་པ་ཉི་ཤུ་བདུན་པ་སྟེ་ཐ་མའོ།
།​ །​་དབུ་མ་རྩ་བའི་འགྲེལ་པ་ག་ལས་འཇིགས་མེད་ཅེས་བྱ་བའི་ཚིག་ལེའུར་བྱས་པ། ཤེས་རབ་ཅེས་བྱ་བའི་དོན་མདོར་བསྟན་པ། བསྟན་བཅོས་དང་རབ་ཏུ་བྱེད་པ་དང་། ངག་དང་ཚིག་རིག་པ་དང་། ལུང་གིས་གྲུབ་པ། རང་དང་གཞན་གྱི་གྲུབ་པའི་མཐའ་སྨྲ་བའི་ཕྱོགས་ག་ལས་ཀྱང་འཇིགས་པ་མེད་པ། རྗེས་སུ་དཔག་པ་དང་། སུན་དབྱུང་བའི་བསལ་བ་དང་། དེ་ཁོ་ན་དག་བསྟན་པ་ལྟ་བ་ངན་པའི་དྲི་བ་ཞི་བར་བྱེད་པ་དང་ལྡན་པ། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་སྟོན་པ། སློབ་དཔོན་བདག་ཉིད་ཆེན་པོ་འཕགས་པ་ཀླུ་སྒྲུབ་མི་འཕྲོགས་པའི་མཁྱེན་རབ་དང་ཐུགས་རྗེར་ལྡན་པ། དེ་བཞིན་གཤེགས་པའི་ཐེག་པ་བླ་ན་མེད་པའི་ཚུལ་རབ་ཏུ་འབྱེད་པ་རབ་ཏུ་དགའ་བའི་ས་བསྒྲུབས་ནས
བདེ་བ་ཅན་གྱི་ཞིང་དུ་གཤེགས་པ་འཇིག་རྟེན་གྱི་ཁམས་དང་བའི་འོད་ཅེས་བྱ་བར། དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་འགྱུར་བས་མཛད་པ་ཞེས་བྱ་བ་རྫོགས་སོ།།
།​།དབང་ཕྱུག་དམ་པའི་མངའ་བདག་རྒྱལ་པོ་ཆེན་པོ་དཔལ་ལྷ་བཙན་པོའི་བཀའ་ལུང་གིས། རྒྱ་གར་གྱི་མཁན་པོ་ཐེག་པ་ཆེན་པོ་དབུ་མ་པ་ཛྙཱ་ན་གརྦྷ་དང་། བོད་ཀྱི་ཞུ་ཆེན་གྱི་ལོ་ཙཱ་བ་དགེ་སློང་ཀླུའི་རྒྱལ་མཚན་གྱིས་བསྒྱུར་ཅིང་ཞུ་ཆེན་བགྱིས་ཏེ་
གཏན་ལ་ཕབ་པའོ།
།​ཐེག་པ་ཆེན་པོའི་ངེས་དོན་དབུ་མའི་བསྟན་བཅོས་ཤེས་རབ་ཅེས་བྱ་བའི་འགྲེལ་པ་མཛད་པ། སློབ་དཔོན་ཀླུ་སྒྲུབ་དང་། གནས་བརྟན་བུདྡྷ་པཱ་ལི་ཏ་དང་། ཙནྡྲ་ཀཱིརྟི་དང་། དེ་བ་ཤར་མ་དང་། གུན་ཤྲཱི་དང་། གུན་མ་ཏི་དང་། སྠི་ར་མ་ཏི་དང་། ལེགས་ལྡན་འབྱེད་དང་བརྒྱད་ཅེས་གནའ་མཆན་གཅིག་ལས་འབྱུང་།
འདི་ལ་རབ་ཏུ་བྱེད་པ་ཉི་ཤུ་རྩ་བདུན། ཤློ་ཀ་ནི་ཉིས་སྟོང་ཆིག་བརྒྱ་ཡོད།
བམ་པོ་ནི་བདུན་དུ་བྱས་སོ།།
།​།