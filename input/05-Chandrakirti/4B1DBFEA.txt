༄༅། །​དབུ་མ་ལ་འཇུག་པ་བཞུགས།༄༅༅།    །​རྒྱ་གར་སྐད་དུ། མ་དྷྱ་མཱ་བ་ཏཱ་ར་ཀཱ་རི་ཀཱ་ནཱ་མ། བོད་སྐད་དུ། དབུ་མ་ལ་འཇུག་པའི་ཚིག་ལེའུར་བྱས་པ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །​ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །​སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང་། །​སྙིང་རྗེའི་སེམས་དང་གཉིས་སུ་མེད་བློ་དང་། །​བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །​གང་ཕྱིར་བརྩེ་ཉིད་རྒྱལ་བའི་ལོ་ཐོག་ཕུན་ཚོགས་འདིའི། །​ས་བོན་དང་ནི་ཆུ་དང་ཡུན་རིང་དུ། །​ལོངས་སྤྱོད་གནས་ལ་སྨིན་པ་ལྟར་གྱུར་པ། །​དེ་ཕྱིར་ཐོག་མར་སྙིང་རྗེ་བསྟོད་པར་བགྱི། །​དང་པོར་བདག་ཏུ་མངོན་པར་ཞེན་གྱུར་ཅིང་། །​དངོས་པོ་རྣམས་ལ་བདག་གིས་ཞེས་བཟུང་བས། །​ཟོ་ཆུན་རྒྱུད་ལྟར་རང་དབང་མེད་པ་ཡི། །​འགྲོ་ལ་སྙིང་རྗེར་གྱུར་གང་དེ་ལ་འདུད། །​འགྲོ་བ་གཡོ་བའི་ཆུ་ནང་ཟླ་བ་ལྟར། །​གཡོ་དང་རང་བཞིན་སྟོང་པར་མཐོང་བ་ཡི། །​འགྲོ་བ་དགྲོལ་ཕྱིར་སྙིང་རྗེའི་གཞན་དབང་གིས། །​ཀུན་ཏུ་བཟང་པོའི་སྨོན་པས་རབ་སྨོན་ཞིང་། །​གང་གིས་སེམས་ནི་རབ་དགའ་ལ་གནས་པ། །​དེ་ནི་རྒྱལ་བའི་སྲས་ཀྱི་དང་པོར་བརྗོད། །​དེ་ནས་བཟུང་སྟེ་དེ་ཐོབ་གྱུར་པས་དེ། །​བྱང་ཆུབ་སེམས་དཔའ་ཞེས་བྱ་བའི་སྒྲས་བསྙད་དོ། །​འདི་ནི་དེ་བཞིན་གཤེགས་པའི་རིགས་སྐྱེས་ཏེ། །​འདི་ཡིས་ཀུན་སྦྱོར་གསུམ་པ་སྤངས་པར་འགྱུར། །​དེ་ནི་དགའ་བ་མཆོག་ཏུ་གྱུར་འཆང་ཞིང་། །​འཇིག་རྟེན་ཁམས་བརྒྱ་གཡོ་བར་ནུས་པའང་ཡིན། །​ས་ནས་སར་གནོན་གོང་དུ་འགྲོ་བར་འགྱུར། །​དེ་ཚེ་འདི་ཡི་ངན་འགྲོའི་ལམ་འགག་ཅིང་། །​སོ་སོ་སྐྱེ་བོའི་ས་རྣམས་ཟད་འགྱུར་ཏེ། །​འདི་ནི་འཕགས་པ་བརྒྱད་པ་བཞིན་དུ་བསྟན། །​རྫོགས་པའི་བྱང་ཆུབ་སེམས་བསྐྱེད་དང་པོས་ཀྱང་། །​ཐུབ་དབང་གསུང་སྐྱེས་རང་རྒྱལ་བཅས་པ་རྣམས། །​བསོད་ནམས་སྟོབས་ཀྱིས་ཕམ་བྱས་རྣམས་འཕེལ་ཞིང་། །​རིང་དུ་སོང་བའི་བློ་ཡང་ལྷག་པར་འགྱུར། །​དེ་ཚེ་དེ་ལ་རྫོགས་སངས་བྱང་ཆུབ་རྒྱུར། །​དང་པོ་སྦྱིན་པ་ཉིད་ནི་ལྷག་པར་འགྱུར། །​རང་ཤ་གཏོང་ལའང་གུས་པར་བྱས་པ་ཡིས། །​ནང་དུ་མི་རུང་དཔོག་པའི་རྒྱུར་ཡང་འགྱུར། །​སྐྱེ་བོ་འདི་ཀུན་བདེ་བ་མངོན་འདོད་ཅིང་། །​མི་རྣམས་བདེ་བའང་ལོངས་སྤྱོད་མེད་མིན་ལ། །​ལོངས་སྤྱོད་ཀྱང་ནི་སྦྱིན་ལས་བྱུང་མཁྱེན་ནས། །​ཐུབ་པས་དང་པོར་སྦྱིན་པའི་གཏམ་མཛད་དོ། །​སྙིང་རྗེ་དམན་ཞིང་ཤིན་ཏུ་རྩུབ་སེམས་ཅན། །​རང་དོན་ལྷུར་ལེན་ཉིད་དུ་གྱུར་པ་གང་། །​དེ་དག་གི་ཡང་འདོད་པའི་ལོངས་སྤྱོད་རྣམས། །​སྡུག་བསྔལ་ཉེར་ཞིའི་རྒྱུར་གྱུར་སྦྱིན་ལས་བྱུང་། །​འདི་ཡང་སྦྱིན་པའི་སྐབས་ཀྱི་ནམ་ཞིག་ཚེ། །​འཕགས་པའི་སྐྱེ་བོ་དང་ཕྲད་མྱུར་དུ་ཐོབ། །​དེ་ནས་སྲིད་རྒྱུན་ཡང་དག་བཅད་བྱས་ཏེ། །​དེ་ཡི་རྒྱུ་ཅན་ཞི་བར་འགྲོ་བར་འགྱུར། །​འགྲོ་ལ་ཕན་པར་དམ་བཅས་ཡིད་ཅན་རྣམས། །​སྦྱིན་པས་རིང་པོར་མི་ཐོགས་དགའ་བ་ཐོབ། །​སྙིང་རྗེ་ཅན་དང་སྙིང་རྗེ་མེད་ལ་ཡང་། །​དེ་ཕྱིར་སྦྱིན་པའི་གཏམ་ཉིད་རྩ་བར་འདོད། །​ཇི་ལྟར་བྱིན་ཅིག་ཅེས་སྒྲ་ཐོས་སེམས་ལས། །​རྒྱལ་སྲས་བདེ་འབྱུང་དེ་ལྟར་ཐུབ་རྣམས་ལ། །​ཞི་བར་ཞུགས་པས་བདེ་བ་བྱེད་མིན་ན། །​ཐམས་ཅད་བཏང་བས་ལྟ་ཞིག་སྨོས་ཅི་དགོས། །​ལུས་བཅད་སྟེར་ཞིང་བདག་གི་སྡུག་བསྔལ་གྱིས། །​གཞན་དག་རྣམས་ཀྱིས་དམྱལ་བ་ལ་སོགས་པའི། །​སྡུག་བསྔལ་རང་རིག་ཉིད་དུ་མཐོང་ནས་དེ། །​བཅད་པར་བྱ་ཕྱིར་དེ་ནི་བརྩོན་པར་བྱེད། །​སྦྱིན་པ་སྦྱིན་བྱ་ལེན་པོ་གཏོང་པོས་གཏོང་། །​འཇིག་རྟེན་འདས་པའི་ཕ་རོལ་ཕྱིན་ཅེས་བྱ། །​གསུམ་པོ་དག་ལ་ཆགས་སྐྱེས་གྱུར་པས་དེ། །​འཇིག་རྟེན་པ་ཡི་ཕ་རོལ་ཕྱིན་ཅེས་བསྟན། །​དེ་ལྟར་རྒྱལ་སྲས་ཡིད་ལ་རབ་གནས་ཤིང་། །​དམ་པའི་རྟེན་ལ་འོད་ཆགས་མཛེས་གྱུར་པའི། །​དགའ་བ་འདི་ནི་ནོར་བུ་ཆུ་ཤེལ་བཞིན། །​མུན་སྟུག་ཐམས་ཅད་རྣམ་པར་བསལ་ནས་རྒྱལ། །​དབུ་མ་ལ་འཇུག་པ་ལས་རབ་ཏུ་དགའ་བ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་དང་པོའོ།། །​།དེ་ཚུལ་ཕུན་ཚོགས་ཡོན་ཏན་དག་ལྡན་ཕྱིར། །​རྨི་ལམ་དུ་ཡང་འཆལ་ཁྲིམས་དྲི་མ་སྤངས། །​ལུས་ངག་ཡིད་ཀྱི་རྒྱུ་བ་དག་གྱུར་པས། །​དམ་པའི་ལས་ལམ་བཅུ་ཅར་གསོག་པར་བྱེད། །​དགེ་བའི་ལམ་འདི་ལྟ་ཞིག་བཅུ་ཆར་ཡང་། །​དེ་ལ་ཀླགས་ཏེ་ཤིན་ཏུ་དག་པར་འགྱུར། །​སྟོན་ཀའི་ཟླ་ལྟར་རྟག་ཏུ་རྣམ་དག་སྟེ།ཞི་འོད་ཆགས་པར་དེ་དག་གིས་རྣམ་མཛེས། །​གལ་ཏེ་འདི་ནི་ཁྲིམས་དག་རང་བཞིན་ལྟ། །​དེ་ཕྱིར་དེ་ནི་ཚུལ་ཁྲིམས་དག་མི་འགྱུར། །​དེ་ཕྱིར་དེ་ནི་རྟག་ཏུ་གསུམ་ཆར་ལའང་། །​གཉིས་བློའི་རྒྱུ་བ་ཡང་དག་བྲལ་བར་འགྱུར། །​སྐྱེ་བོ་ཚུལ་ཁྲིམས་རྐང་པ་ཆགས་གྱུར་ན། །​སྦྱིན་པས་ལོངས་སྤྱོད་ལྡན་ཡང་ངན་འགྲོར་ལྟུང་། །​བསྐྱེད་བཅས་རྩ་བ་ཡོངས་སུ་ཟད་པས་ན། །​ཕྱིན་ཆད་དེ་ལ་ལོངས་སྤྱོད་འབྱུང་མི་འགྱུར། །​རང་དབང་འཇུག་ཅིང་མཐུན་པའི་ཡུལ་གནས་པ། །​དེ་ཚེ་འདི་དག་འཛིན་པར་མི་བྱེད་ན། །​གཡང་སར་ལྷུང་བས་གཞན་དབང་འཇུག་འགྱུར་བ། །​དེ་ཚེ་དེ་ནས་གང་གིས་འབྱིན་པར་འགྱུར། །​དེ་ཕྱིར་རྒྱལ་བས་སྦྱིན་པའི་གཏམ་མཛད་ནས། །​ཚུལ་ཁྲིམས་རྗེས་འགྲོའི་གཏམ་ཉིད་མཛད་པ་ཡིན། །​ཡོན་ཏན་ཚུལ་ཁྲིམས་ཞིང་དུ་རྣམ་འཕེལ་ན། །​འབྲས་བུ་ཉེར་སྤྱོད་ཆད་པ་མེད་པར་འགྱུར། །​སོ་སོའི་སྐྱེ་བོ་རྣམས་དང་གསུང་སྐྱེས་དང་། །​རང་སངས་རྒྱས་ལ་ངེས་པའི་བདག་ཉིད་དང་། །​རྒྱལ་སྲས་རྣམས་ཀྱི་མངོན་པར་མཐོ་བ་དང་། །​ངེས་ལེགས་རྒྱུ་ནི་ཚུལ་ཁྲིམས་ལས་གཞན་མེད། །​ཇི་ལྟར་རྒྱ་མཚོ་རོ་དང་ལྷན་ཅིག་དང་། །​བཀྲ་ཤིས་སྣ་ནག་མ་དང་ལྷན་ཅིག་བཞིན། །​དེ་ལྟར་ཚུལ་ཁྲིམས་དབང་བྱས་བདག་ཉིད་ཆེ། །​དེ་འཆལ་བ་དང་ལྷན་ཅིག་གནས་མི་འདོད། །​གང་གིས་གང་ཞིག་གང་ལ་སྤོང་བྱེད་པ། །​གསུམ་དུ་དམིགས་པ་ཡོད་ན་ཚུལ་ཁྲིམས་དེ། །​འཇིག་རྟེན་པ་ཡི་ཕ་རོལ་ཕྱིན་ཞེས་བཤད། །​གསུམ་ལ་ཆགས་པས་སྟོང་དེ་འཇིག་རྟེན་འདས། །​སྲིད་མིན་སྲིད་པའི་དཔལ་གྱུར་རྒྱལ་སྲས་ཀྱི། །​ཟླ་བ་ལས་བྱུང་དྲི་བྲལ་དྲི་མེད་པ། །​འདི་ཡང་སྟོན་ཀའི་ཟླ་འོད་ཇི་བཞིན་དུ། །​འགྲོ་བ་ཡིད་ཀྱི་གདུང་བ་སེལ་བྱེད་ཡིན། །​དབུ་མ་ལ་འཇུག་པ་ལས་དྲི་མ་མེད་པ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་གཉིས་པའོ།། །​།ཤེས་བྱའི་བུད་ཤིང་མ་ལུས་སྲེག་པའི་མེ། །​འོད་འབྱུང་ཕྱིར་ན་གསུམ་པའི་ས་འདི་ནི། །​འོད་བྱེད་པ་དེ་བདེ་གཤེགས་སྲས་པོ་ལ། །​དེ་ཚེ་ཉི་འོད་ཟངས་འདྲའི་སྣང་བ་འབྱུང་། །​གལ་ཏེ་གནས་མིན་འཁྲུག་པ་འགའ་ཞིག་གིས། །​དེ་ཡི་ལུས་ལ་རུས་པ་དང་བཅས་ཤ །​སྲང་རེ་ཡུན་རིང་དུས་སུ་གཅོད་བྱེད་ཀྱང་། །​གཅོད་བྱེད་དེ་ལ་བཟོད་པ་ལྷག་པར་སྐྱེ། །​བདག་མེད་ལྟ་བའི་བྱང་ཆུབ་སེམས་དཔའ་ཡིས། །​གང་གིས་གང་ལ་གང་ཚེ་ཅི་བཅད་པས། །​གང་ཕྱིར་དེ་ཡིས་ཆོས་ཀུན་གཟུགས་བརྙན་ལྟར། །​མཐོང་བའི་ཕྱིར་ཡང་དེ་ཡིས་བཟོད་པར་འགྱུར། །​གནོད་པ་བྱས་པས་གལ་ཏེ་དེར་དཀོན་ན། །​དེ་ལ་དཀོན་པས་བྱས་ཟིན་ལྡོག་གམ་ཅི། །​དེ་ཕྱིར་དེ་དཀོན་ངེས་པར་འདིར་དོན་མེད། །​འཇིག་རྟེན་ཕ་རོལ་ཡང་ནི་འགལ་བར་འགྱུར། །​སྔོན་བྱས་མི་དགེའི་ལས་ཀྱི་འབྲས་བུ་གང་། །​ཟད་བྱེད་བརྗོད་པར་འདོད་པ་དེ་ཉིད་ཀོ། །​གཞན་ལ་གནོད་དང་ཁྲོ་བས་སྡུག་བསྔལ་ཕྱིར། །​ས་བོན་ཉིད་དུ་ཇི་ལྟར་ཁྲིད་པར་བྱེད། །​གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས། །​སྦྱིན་དང་ཚུལ་ཁྲིམས་བསྐལ་པ་བྱེ་བ་བརྒྱར། །​བསགས་པ་སྐད་ཅིག་གིས་འཇོམས་དེ་ཡི་ཕྱིར། །​མི་བཟོད་ལས་གཞན་སྡིག་པ་ཡོད་མ་ཡིན། །​མི་སྡུག་གཟུགས་བྱེད་དམ་པ་མིན་པར་ཁྲིད། །​རིགས་དང་མི་རིགས་རྣམ་དཔྱོད་འཕྲོག་བྱེད་ཅིང་། །​མི་བཟོད་པ་ཡིས་མྱུར་དུ་ངན་འགྲོར་སྐྱུར། །​བཟོད་པས་བཤད་ཟིན་དང་འགལ་ཡོན་ཏན་བྱེད། །​མཛེས་ཤིང་དམ་པའི་སྐྱེ་བོས་འདོད་པ་དང་། །​རིགས་དང་མི་རིགས་ཤེས་ལ་མཁས་འགྱུར་ཞིང་། །​འདི་ལས་གཞན་དུ་ལྷ་མི་དག་ཏུ་སྐྱེ། །​སོ་སོའི་སྐྱེ་བོ་དང་ནི་རྒྱལ་སྲས་ཀྱི། །​ཁྲོ་དང་བཟོད་པའི་སྐྱོན་ཡོན་རིག་བྱས་ཏེ། །​མི་བཟོད་སྤངས་པས་འཕགས་པའི་སྐྱེ་བོ་ཡིས། །​བསྔགས་པའི་བཟོད་པ་རྟག་ཏུ་བསྟེན་པར་བྱ། །​རྫོགས་སངས་རྒྱས་ཀྱིས་བྱང་ཆུབ་ཕྱིར་བསྔོས་ཀྱང་། །​གསུམ་དམིགས་ཡོད་ན་དེ་ནི་འཇིག་རྟེན་པའོ། །​དམིགས་པ་མེད་ན་དེ་ཉིད་སངས་རྒྱས་ཀྱིས། །​འཇིག་རྟེན་འདས་པའི་ཕ་རོལ་ཕྱིན་ཅེས་གསུངས། །​ས་དེར་བསམ་གཏན་མངོན་ཤེས་འབྱུང་འགྱུར་དང་། །​འདོད་ཆགས་ཞེ་སྡང་ཡོངས་སུ་ཟད་པར་འགྱུར། །​དེས་ཀྱང་རྟག་ཏུ་འཇིག་རྟེན་པ་ཡི་ནི། །​འདོད་པའི་འདོད་ཆགས་འཇོམས་པར་ནུས་པར་འགྱུར། །​སྦྱིན་སོགས་ཆོས་གསུམ་དེ་དག་ཕལ་མོ་ཆེར། །​བདེ་བར་གཤེགས་པས་ཁྱིམ་པ་རྣམས་ལ་བསྔགས། །​བསོད་ནམས་ཞེས་བྱའི་ཚོགས་ཀྱང་དེ་དག་ཉིད། །​སངས་རྒྱས་གཟུགས་ཀྱི་བདག་ཉིད་སྐུ་ཡི་རྒྱུ། །​རྒྱལ་སྲས་ཉི་མ་ལ་གནས་འོད་བྱེད་འདི། །​རང་རྒྱུད་མུན་པ་དང་པོར་བསལ་བྱས་ནས། །​འགྲོ་བའི་མུན་པ་སེལ་བར་འདོད་པ་ཡིན། །​ས་འདིར་རྣོ་བར་གྱུར་ཀྱང་ཁྲོ་མི་འགྱུར། །​དབུ་མ་ལ་འཇུག་པ་ལས་འོད་བྱེད་པ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་གསུམ་པའོ།། །​།ཡོན་ཏན་ཐམས་ཅད་བརྩོན་འགྲུས་རྗེས་འགྲོ་ཞིང་། །​བསོད་ནམས་བློ་གྲོས་ཚོགས་ནི་གཉིས་ཀྱི་རྒྱུ། །​བརྩོན་འགྲུས་གང་དུ་འབར་བར་གྱུར་པ་ཡི། །​ས་དེ་འོད་འཕྲོ་བཞི་པ་ཞེས་བྱའོ། །​དེར་ནི་བདེ་གཤེགས་སྲས་ལ་རྫོགས་པ་ཡི། །​བྱང་ཆུབ་ཕྱོགས་ལྷག་བསྒོམས་པ་ལས་སྐྱེས་པའི། །​སྣང་བ་ཟངས་ཀྱི་འོད་པས་ལྷག་འབྱུང་ཞིང་། །​བདག་ཏུ་ལྟ་བ་དང་འབྲེལ་ཡོངས་སུ་ཟད། །​དབུ་མ་ལ་འཇུག་པ་ལས་འོད་འཕྲོ་བ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་བཞི་པའོ།། །​།སྦྱང་དཀའི་སར་གནས་བདག་ཉིད་ཆེན་པོ་དེ། །​བདུད་རྣམས་ཀུན་གྱིས་འཕམ་པར་ནུས་པ་མ་ཡིན། །​བསམ་གཏན་ལྷག་ཅིང་བློ་བཟང་བདེན་རང་བཞིན། །​ཞིབ་མོ་རྟོགས་ལའང་ཤིན་ཏུ་མཁས་པ་ཐོབ། །​དབུ་མ་ལ་འཇུག་པ་ལས་སྦྱང་དཀའ་བ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་ལྔ་པའོ།། །​།མངོན་དུ་ཕྱོགས་པར་མཉམ་བཞག་སེམས་གནས་ཏེ། །​རྫོགས་པའི་སངས་རྒྱས་ཆོས་ལ་མངོན་ཕྱོགས་ཤིང་། །​རྐྱེན་ཉིད་འདི་པའི་དེ་ཉིད་མཐོང་བ་དེ། །​ཤེས་རབ་གནས་པས་འགོག་པ་ཐོབ་པར་འགྱུར། །​ཇི་ལྟར་ལོང་བའི་ཚོགས་ཀུན་བདེ་བླག་ཏུ། །​མིག་ལྡན་སྐྱེས་བུ་གཅིག་གིས་འདོད་པ་ཡི། །​ཡུལ་དུ་ཁྲིད་པ་དེ་བཞིན་འདིར་ཡང་བློས། །​མིག་ཉམས་ཡོན་ཏན་བླངས་ཏེ་རྒྱལ་བར་ཁྲིད། །​ཇི་ལྟར་དེ་ཡིས་ཆོས་ཟབ་ཆོས་རྟོགས་པ། །​ལུང་དང་གཞན་ཡང་རིགས་པས་ཡིན་པས་ན། །​དེ་ལྟར་འཕགས་པ་ཀླུ་སྒྲུབ་གཞུང་ལུགས་ལས། །​ཇི་ལྟར་གནས་པའི་ལུགས་བཞིན་བརྗོད་པར་བྱ། །​སོ་སོ་སྐྱེ་བོ་ཉིད་ནའང་སྟོང་ཉིད་ཐོས། །​ནང་དུ་དགའ་བ་ཡང་དང་ཡང་དུ་འབྱུང་། །​དགའ་བ་ལས་བྱུང་མཆི་མས་མིག་གང་ཞིང་། །​ལུས་ཀྱི་བ་སྤུ་ལྡང་གྱུར་གང་ཡིན་པ། །​དེ་ལ་རྫོགས་པའི་བྱང་ཆུབ་ས་བོན་ཡོད། །​དེ་ཉིད་བསྟན་པའི་སྣོད་ནི་དེ་ཡིན་ཏེ། །​དེ་ལ་དོན་དམ་བདེན་པ་བསྟན་པར་བྱ། །​དེ་ལ་དེ་རྗེས་འགྲོ་བའི་ཡོན་ཏན་འབྱུང་། །​རྟག་ཏུ་ཚུལ་ཁྲིམས་བླངས་ནས་གནས་པར་འགྱུར། །​སྦྱིན་པ་གཏོང་ཞིང་སྙིང་རྗེ་བརྟེན་པར་བྱེད། །​བཟོད་པ་སྒོམ་ཞིང་དགེ་བ་བྱང་ཆུབ་ཏུ། །​འགྲོ་བ་དགྲོལ་ཕྱིར་ཡོངས་སུ་བསྔོ་བྱེད་ཅིང་། །​བྱང་ཆུབ་སེམས་དཔའ་རྣམས་ལ་གུས་པར་བྱེད། །​ཟབ་ཅིང་རྒྱ་ཆེའི་ཚུལ་ལ་མཁས་པས་ནི། །​རིམ་གྱིས་རབ་ཏུ་དགའ་བའི་ས་ཐོབ་པས། །​དེ་དོན་གཉེར་བས་ལམ་འདི་མཉན་པར་གྱིས། །​དེ་ཉིད་དེ་ལས་འབྱུང་མིན་གཞན་དག་ལས་ཀྱང་མིན། །​གཉིས་ཀ་ལས་མིན་རྒྱུ་མེད་པར་ཡང་འབྱུང་བ་མིན། །​དེ་ནི་དེ་ལས་འབྱུང་ན་ཡོན་ཏན་འགའ་ཡང་མེད། །​སྐྱེས་ཟིན་སླར་ཡང་སྐྱེ་བར་རིགས་པའང་མ་ཡིན་ཉིད། །​སྐྱེས་པ་སླར་ཡང་སྐྱེ་བར་ཡོངས་སུ་རྟོག་ན་ནི། །​མྱུ་གུ་སོགས་ཀྱི་སྐྱེ་བ་ཐོབ་པར་མི་འགྱུར་ཞིང་། །​ས་བོན་སྲིད་མཐར་ཐུག་པར་སྐྱེ་བ་ཉིད་དུ་འགྱུར། །​ཇི་ལྟར་དེ་ཉིད་ཀྱིས་དེ་རྣམ་པར་འཇིག་པར་འགྱུར། །​བྱེད་རྒྱུ་ས་བོན་གྱི་ལས་མྱུ་གུའི་དབྱིབས་དང་ནི། །​ཁ་དོག་རོ་ནུས་སྨིན་པའི་ཐ་དད་མེད་པར་འགྱུར། །​གལ་ཏེ་རང་གི་སྔར་གྱི་ངོ་བོ་ཡོངས་བཏང་ནས། །​གཞན་གྱི་ངོ་བོར་གྱུར་ན་དེ་ཉིད་ཇི་ལྟར་ཡིན། །​གལ་ཏེ་ས་བོན་མྱུ་གུ་འདིར་གཞན་མ་ཡིན་ན། །​ས་བོན་བཞིན་དུ་མྱུ་གུ་བཟུང་དུ་མེད་པ་འམ། །​ཡང་ན་དེ་བཞིན་དེ་ཡང་བཟུང་དུ་ཡོད་པར་འགྱུར། །​དེ་ཡི་ཕྱིར་ན་དེ་དག་གཅིག་པར་ཁས་མི་བླང་། །​གང་ཕྱིར་རྒྱུ་ཞིག་ན་ཡང་འབྲས་བུ་མཐོང་བའི་ཕྱིར། །​དེ་དག་གཅིག་ཅེས་འཇིག་རྟེན་པས་ཀྱང་ཁས་ལེན་མེད། །​དེ་ཕྱིར་དངོས་པོ་བདག་ལས་འབྱུང་ཞེས་བཏགས་པ་འདི། །​དེ་ཉིད་དང་ནི་འཇིག་རྟེན་དུ་ཡང་རིགས་མ་ཡིན། །​བདག་སྐྱེས་འདོད་ན་བསྐྱེད་པར་བྱ་དང་སྐྱེད་བྱེད་དང་། །​ལས་དང་བྱེད་པོ་གཅིག་ཏུ་འགྱུར་ན་དེ་དག་ནི། །​གཅིག་ཉིད་མིན་པས་བདག་ལས་སྐྱེ་བ་ཁས་བླང་བར། །​བྱ་མིན་རྒྱ་ཆེར་བཤད་པའི་ཉེས་པར་འགྱུར་ཕྱིར་རོ། །​གལ་ཏེ་གཞན་ལ་བརྟེན་ནས་གཞན་ཞིག་འབྱུང་ན་ནི། །​མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང་། །​ཀུན་ལས་ཐམས་ཅད་སྐྱེ་བར་འགྱུར་དེ་གང་གི་ཕྱིར། །​སྐྱེད་བྱེད་མིན་པ་ཀུན་ལའང་གཞན་ཉིད་མཚུངས་ཕྱིར་རོ། །​རབ་ཏུ་བྱ་བར་ནུས་པ་དེ་ཕྱིར་འབྲས་བུར་ངེས་བརྗོད་ཅིང་། །​གང་ཞིག་སྐྱེད་བྱེད་ནུས་པ་དེ་ནི་གཞན་ནའང་རྒྱུ་ཡིན་ལ། །​རྒྱུད་གཅིག་རྟོགས་དང་སྐྱེད་པར་བྱེད་ལས་བསྐྱེད་པ་དེ་ཡི་ཕྱིར། །​ས་ལུའི་མྱུ་གུ་ནས་ལ་སོགས་པ་དེ་ལྟ་མིན་ཞེ་ན། །​ཇི་ལྟར་ནས་དང་གེ་སར་དང་ནི་ཀེང་ཤུ་ཀ་ལ་སོགས། །​ནུས་པ་མེད་དང་རྒྱུད་གཅིག་མིན་དང་འདྲ་བ་མིན་པ་དག །​ས་ལུའི་མྱུ་གུ་སྐྱེད་བྱེད་མིན་པར་འདོད་པས་དེ་བཞིན་དུ། །​ས་ལུའི་ས་བོན་ཉིད་ཀྱང་དེ་བཞིན་ཉིད་དེ་གཞན་ཉིད་ཕྱིར། །​མྱུ་གུ་ས་བོན་དུས་མཉམ་ཡོད་པ་མ་ཡིན་ཏེ། །​གཞན་ཉིད་མེད་པར་ས་བོན་གཞན་དུ་ག་ལ་འགྱུར། །​དེས་ན་མྱུ་གུ་ས་བོན་ལས་སྐྱེ་འགྲུབ་མིན་པས། །​གཞན་ལས་སྐྱེ་ཞེས་བྱ་བའི་ཕྱོགས་ནི་བཏང་བར་བྱོས། །​ཇི་ལྟར་སྲང་གི་མདའ་གཉིས་མཐོ་དང་དམའ་བ་དག །​དུས་མཉམ་མ་ཡིན་མིན་པར་མཐོང་བ་དེ་བཞིན་དུ། །​བསྐྱེད་བྱ་སྐྱེད་བྱེད་དག་གིས་སྐྱེ་འགག་འགྱུར་ཞེ་ན། །​གལ་ཏེ་དུས་གཅིག་ཡིན་ན་འདིར་དུས་གཅིག་མེད་དེ། །​སྐྱེ་བཞིན་པ་དེ་སྐྱེ་ལ་ཕྱོགས་པས་ཡོད་མིན་ཞིང་། །​འགག་བཞིན་པ་ནི་ཡོད་ཀྱང་འཇིག་ལ་ཕྱོགས་གྱུར་པ། །​དེ་ཚེ་འདི་ནི་ཇི་ལྟར་སྲང་དང་མཚུངས་པ་ཡིན། །​སྐྱེ་བ་འདིར་ནི་བྱེད་པོ་མེད་པར་རིགས་མ་ཡིན། །​མིག་གི་བློ་ལ་རང་གི་སྐྱེད་བྱེད་དུས་གཅིག་པ། །​མིག་ལ་སོགས་དང་ལྷན་ཅིག་འབྱུང་བ་འདུ་ཤེས་ལས། །​གཞན་ཉིད་ཡོད་ན་ཡོད་ལ་འབྱུང་བས་དགོས་ཅི་ཡོད། །​དེ་མེད་ཅེ་ན་འདི་ལ་ཉེས་པ་བཤད་ཟིན་ཏོ། །​སྐྱེད་བྱེད་བསྐྱེད་བྱ་གཞན་བསྐྱེད་པ་དེ་རྒྱུ་ཡིན་ན། །​ཡོད་མེད་གཉིས་དང་གཉིས་ཀ་མིན་པ་བསྐྱེད་འགྱུར་གྲངས། །​ཡོད་ན་ཅི་དགོས་མེད་ལའང་དེས་ནི་ཅི་ཞིག་བྱ། །​གཉིས་ལ་ཅི་བྱ་གཉིས་དང་བྲལ་བའང་དེས་ཅི་བྱ། །​རང་ལྟ་ལ་གནས་འཇིག་རྟེན་ཚད་མར་འདོད་པ་ན། །​འདིར་ནི་རིགས་པ་བརྗོད་པ་ཉིད་ཀྱིས་ཅི་ཞིག་བྱ། །​གཞན་ལས་བྱུང་བའང་འཇིག་རྟེན་པ་ཡིས་རྟོགས་འགྱུར་ཏེ། །​དེས་ན་གཞན་སྐྱེ་ཡོད་འདིར་རིགས་པ་ཅི་ཞིག་བྱ། །​དངོས་ཀུན་ཡང་དག་མཐོང་བའི་འཁྲུལ་པ་ཡིས། །​དངོས་རྙེད་ངོ་བོ་གཉིས་ནི་འཛིན་པར་འགྱུར། །​ཡང་དག་མཐོང་ཡུལ་གང་ཡིན་དེ་ཉིད་དེ། །​མཐོང་བ་འཁྲུལ་པའི་ཀུན་རྫོབ་བདེན་པར་གསུངས། །​མཐོང་བ་འཁྲུལ་པའང་རྣམ་པ་གཉིས་འདོད་དེ། །​དབང་པོ་གསལ་དང་དབང་པོ་སྐྱོན་ལྡན་ནོ། །​སྐྱོན་ལྡན་དབང་ཅན་རྣམས་ཀྱིས་ཤེས་པ་ནི། །​དབང་པོ་ལེགས་གྱུར་ཤེས་པ་ལོག་པར་འདོད། །​གནོད་པ་མེད་པའི་དབང་པོ་དྲུག་རྣམས་ཀྱི། །​བཟུང་བ་གང་ཞིག་འཇིག་རྟེན་རྨིས་རྟོགས་ཏེ། །​འཇིག་རྟེན་ཉིད་ལས་བདེན་ཡིན་ལྷག་མ་ནི། །​འཇིག་རྟེན་ཉིད་ལས་ལོག་པར་རྣམ་པར་བཞག །​མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །​རྣམས་ཀྱིས་བདག་ཉིད་ཇི་བཞིན་བརྟགས་པ་དང་། །​སྒྱུ་མ་སྨིག་རྒྱུ་སོགས་ལ་བརྟགས་པ་གང་། །​དེ་དག་འཇིག་རྟེན་ལས་ཀྱང་ཡོད་མིན་ཉིད། །​མིག་ནི་རབ་རིབ་ཅན་གྱིས་མཐོང་བ་ཡིས། །​རབ་རིབ་མེད་ཤེས་ལ་གནོད་མིན་ཇི་ལྟར། །​དེ་བཞིན་དྲི་མེད་ཡེ་ཤེས་སྤངས་པའི་བློས། །​དྲི་མེད་བློ་ལ་གནོད་པ་ཡོད་མ་ཡིན། །​གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །​དེས་གང་བདེན་པར་མཐོང་བའི་བཅོས་མ་དེ། །​ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །​བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །​རབ་རིབ་མཐུ་ཡིས་སྐྲ་ཤད་ལ་སོགས་པའི། །​ངོ་བོ་ལོག་པ་གང་ཞིག་རྣམ་བརྟགས་པ། །​དེ་ཉིད་བདག་ཉིད་གང་དུ་མིག་དག་པས། །​མཐོང་དེ་དེ་ཉིད་དེ་བཞིན་འདིར་ཤེས་ཀྱིས། །​གལ་ཏེ་འཇིག་རྟེན་ཚད་མ་ཡིན་ན་ནི། །​འཇིག་རྟེན་དེ་ཉིད་མཐོང་བས་འཕགས་གཞན་གྱིས། །​ཅི་དགོས་འཕགས་པའི་ལམ་གྱིས་ཅི་ཞིག་བྱ། །​བླུན་པོ་ཚད་མར་རིགས་པའང་མ་ཡིན་ནོ། །​རྣམ་ཀུན་འཇིག་རྟེན་ཚད་མིན་དེ་ཡི་ཕྱིར། །​དེ་ཉིད་སྐབས་སུ་འཇིག་རྟེན་གནོད་པ་མེད། །​འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །​གལ་ཏེ་སེལ་ན་འཇིག་རྟེན་གྱིས་གནོད་འགྱུར། །​གང་ཕྱིར་འཇིག་རྟེན་ས་བོན་ཙམ་བཏབ་ནས། །​བདག་གིས་བུ་འདི་བསྐྱེད་ཅེས་སྨྲ་བྱེད་ཅིང་། །​ཤིང་ཡང་བཙུགས་སོ་སྙམ་དུ་རྟོགས་དེས་ན། །​གཞན་ལས་སྐྱེ་བ་འཇིག་རྟེན་ལས་ཀྱང་མེད། །​གང་ཕྱིར་མྱུ་གུ་ས་བོན་ལས་གཞན་མིན། །​དེ་ཕྱིར་མྱུག་ཚེ་ས་བོན་ཞིག་པ་མེད། །​གང་ཕྱིར་གཅིག་ཉིད་ཡོད་མིན་དེ་ཕྱིར་ཡང་། །​མྱུག་ཚེ་ས་བོན་ཡོད་ཅེས་བརྗོད་མི་བྱ། །​གལ་ཏེ་རང་གི་མཚན་ཉིད་བརྟེན་འབྱུང་ན། །​དེ་ལ་བཀུར་བས་དངོས་པོ་འཇིག་པའི་ཕྱིར། །​སྟོང་ཉིད་དངོས་པོ་འཇིག་པའི་རྒྱུར་འགྱུར་ན། །​དེ་ནི་རིགས་མིན་དེ་ཕྱིར་དངོས་ཡོད་མིན། །​གང་ཕྱིར་དངོས་པོ་འདི་དག་རྣམ་དཔྱད་ན། །​དེ་བཞིན་ཉིད་ཀྱི་དངོས་ལས་ཚུ་རོལ་ཏུ། །​གནས་རྙེད་མ་ཡིན་དེ་ཕྱིར་འཇིག་རྟེན་གྱི། །​ཐ་སྙད་བདེན་ལ་རྣམ་པར་དཔྱད་མི་བྱ། །​དེ་ཉིད་སྐབས་སུ་རིགས་པ་གང་ཞིག་གིས། །​བདག་དང་གཞན་ལས་སྐྱེ་བའང་རིགས་མིན་པའི། །​རིགས་དེས་ཐ་སྙད་དུ་ཡང་རིགས་མིན་པས། །​ཁྱོད་ཀྱི་སྐྱེ་བ་གང་གིས་ཡིན་པར་འགྱུར། །​དངོས་པོ་སྟོང་པ་གཟུགས་བརྙན་ལ་སོགས་པ། །​ཚོགས་ལ་བལྟོས་རྣམས་མ་གྲགས་པའང་མིན། །​ཇི་ལྟར་དེར་ནི་གཟུགས་བརྙན་སོགས་སྟོང་ལས། །​ཤེས་པ་དེ་ཡི་རྣམ་པ་སྐྱེ་འགྱུར་བ། །​དེ་བཞིན་དངོས་པོ་ཐམས་ཅད་སྟོང་ན་ཡང་། །​སྟོང་པ་ཉིད་ལས་རབ་ཏུ་སྐྱེ་བར་འགྱུར། །​བདེན་པ་གཉིས་སུ་འང་རང་བཞིན་མེད་པའི་ཕྱིར། །​དེ་དག་རྟག་པ་མ་ཡིན་ཆད་པའང་མིན། །​གང་ཕྱིར་རང་བཞིན་གྱིས་དེ་མི་འགག་པ། །​དེ་ཕྱིར་ཀུན་གཞི་མེད་ཀྱང་འདི་ནུས་ཕྱིར། །​ལ་ལར་ལས་འགགས་ཡུན་རིངས་ལོན་ལས་ཀྱང་། །​འབྲས་བུ་ཡང་དག་འབྱུང་བར་རིགས་པར་གྱིས། །​རྨི་ལམ་དམིགས་པའི་ཡུལ་དག་མཐོང་ནས་ནི། །​སད་ཀྱང་བླུན་ལ་ཆགས་པ་སྐྱེ་འགྱུར་བ། །​དེ་བཞིན་འགགས་ཤིང་རང་བཞིན་ཡོད་མིན་པའི། །​ལས་ལས་ཀྱང་ནི་འབྲས་བུ་ཡོད་པ་ཡིན། །​ཇི་ལྟར་ཡུལ་ནི་མེད་པ་ཉིད་མཚུངས་ཀྱང་། །​རབ་རིབ་ཅན་གྱིས་སྐྲ་ཤད་རྣམ་པར་ནི། །​མཐོང་གི་དངོས་གཞན་རྣམ་པར་མ་ཡིན་ལྟར། །​དེ་བཞིན་སྨིན་ལས་སླར་སྨིན་མིན་ཤེས་ཀྱིས། །​དེ་ཕྱིར་རྣམ་སྨིན་མི་དགེ་ནག་པོ་ལས། །​རྣམ་སྨིན་དགེ་ཉིད་དགེ་ལས་ཡིན་མཐོང་ཞིང་། །​དགེ་མི་དགེ་བློ་མེད་པ་ཐར་འགྱུར་ཏེ། །​མཐོང་གི་དངོས་གཞན་རྣམ་པར་མ་ཡིན་ལྟར། །​ལས་འབྲས་རྣམས་ལ་སེམས་དཔའ་དགག་པ་མཛད། །​ཀུན་གཞི་ཡོད་ཅིང་གང་ཟག་ཡོད་ཉིད་ལས། །​ཕུང་པོ་འདི་དག་འབའ་ཞིག་ཉིད་ཡོད་ཅེས། །​བསྟན་པ་འདི་ནི་དེ་ལྟར་ཆེས་ཟབ་དོན། །​རིགས་པར་མི་འགྱུར་གང་ཡིན་དེ་ལའོ། །​འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། །​ཇི་ལྟར་ང་དང་ང་ཡི་བསྟན་པ་ལྟར། །​དེ་བཞིན་དངོས་རྣམས་རང་བཞིན་མེད་མོད་ཀྱི། །​ཡོད་ཅེས་དྲང་དོན་ཉིད་དུ་བསྟན་པ་ཡིན། །​བཟུང་བ་མེད་པར་འཛིན་པ་མ་མཐོང་ཞིང་། །​སྲིད་གསུམ་རྣམ་ཤེས་ཙམ་དུ་རབ་རྟོགས་པས། །​ཤེས་རབ་ལ་གནས་བྱང་ཆུབ་སེམས་དཔའ་དེས། །​རྣམ་ཤེས་ཙམ་དུ་དེ་ཉིད་རྟོགས་པར་འགྱུར། །​ཇི་ལྟར་རླུང་གིས་བསྐུལ་བས་རྒྱ་མཚོ་ནི། །​ཆེ་ལས་ཆུ་རླབས་འབྱུང་བ་དེ་བཞིན་དུ། །​ཀུན་གྱིས་ས་བོན་ཀུན་གཞི་ཞེས་བྱ་ལས། །​རང་གི་ནུས་པ་རྣམ་ཤེས་ཙམ་ཞིག་འབྱུང་། །​དེ་ཕྱིར་གཞན་གྱི་དབང་གི་ངོ་བོ་གང་། །​དངོས་པོ་བཏགས་པར་ཡོད་པའི་རྒྱུར་འགྱུར་ཞིང་། །​ཕྱི་རོལ་བཟུང་བ་མེད་པར་འབྱུང་འགྱུར་ལ། །​ཡོད་དང་སྤྲོས་ཀུན་ཡུལ་མིན་རང་བཞིན་ཡོད། །​ཕྱི་རོལ་མེད་སེམས་དཔེར་ན་གང་དུ་ཡོད། །​རྨི་ལམ་ཇི་བཞིན་ཞེ་ན་དེ་བསམ་བྱ། །​གང་ཚེ་ང་ལ་རྨི་ལམ་ན་ཡང་སེམས། །​ཡོད་མིན་དེ་ཚེ་ཁྱོད་ཀྱི་དཔེ་ཡོད་མིན། །​གལ་ཏེ་སད་ཚེ་རྨི་ལམ་དྲན་ལས་ཡིད། །​ཡོད་ན་ཕྱི་རོལ་ཡུལ་ཡང་དེ་བཞིན་འགྱུར། །​ཇི་ལྟར་ཁྱོད་ཀྱིས་ངས་མཐོང་དྲན་སྙམ་པ། །​དེ་འདྲ་ཕྱི་རོལ་ལ་ཡང་མཚུངས་པ་ཡིན། །​གལ་ཏེ་གཉིད་ནི་མིག་བློ་མི་སྲིད་པས། །​ཡོད་མིན་ཡིད་ཀྱི་ཤེས་པ་ཁོ་ན་ཡོད། །​དེ་ཡི་རྣམ་པ་ཕྱི་རོལ་ཉིད་དུ་ཞེན། །​རྨི་ལམ་ཇི་ལྟ་བཞིན་དུ་འདིར་འདོད་ན། །​ཇི་ལྟར་ཁྱོད་ཀྱི་ཕྱི་ཡུལ་རྨི་ལམ་དུ། །​མ་སྐྱེས་དེ་བཞིན་ཡིད་ཀྱང་སྐྱེས་མ་ཡིན། །​མིག་དང་མིག་གི་ཡུལ་དང་དེས་བསྐྱེད་སེམས། །​གསུམ་པོ་ཐམས་ཅད་ཀྱང་ནི་རྫུན་པ་ཡིན། །​རྣ་སོགས་གསུམ་པོ་ལྷག་མངའ་སྐྱེ་བ་མེད། །​རྨི་ལམ་ཇི་ལྟ་བཞིན་དུ་སད་འདིར་ཡང་། །​དངོས་རྣམས་རྫུན་ཡིན་སེམས་དེ་ཡོད་མ་ཡིན། །​སྤྱོད་ཡུལ་མེད་ཅིང་དབང་པོ་རྣམས་ཀྱང་མེད། །​འདི་ནི་ཇི་ལྟར་སད་བཞིན་ཇི་སྲིད་དུ། །​མ་སད་དེ་སྲིད་དེ་ལ་གསུམ་པོ་ཡོད། །​སད་པར་གྱུར་ན་གསུམ་ཆར་ཡོད་མིན་ལྟར། །​གཏི་མུག་གཉིད་ལས་སད་དེ་དེ་བཞིན་ནོ། །​དབང་པོ་རབ་རིབ་བཅས་པས་བློ་གང་གིས། །​རབ་རིབ་མཐུ་ལས་སྐྲ་རྣམས་གང་མཐོང་བ། །​དེ་བློ་ལ་བལྟོས་གཉིས་ཆར་བདེན་པ་དེས། །​དོན་གསལ་མཐོང་ལ་གཉིས་ཀའང་རྫུན་པ་ཡིན། །​གལ་ཏེ་ཤེས་བྱ་མེད་པར་བློ་ཡོད་ན། །​སྐྲ་དེའི་ཡུལ་དང་མིག་ནི་རྗེས་འབྲེལ་པའི། །​རབ་རིབ་མེད་ལའང་སྐྲ་ཤད་བློར་འགྱུར་ན། །​དེ་ལྟ་མ་ཡིན་དེ་ཕྱིར་དེ་ཡོད་མིན། །​གང་ཕྱིར་མཐོང་བ་དག་ལ་བློ་ནུས་ནི། །​སྨིན་མེད་དེ་ཕྱིར་དེ་ལ་བློ་མི་འབྱུང་། །​ཤེས་བྱ་ཡོད་དངོས་བྲལ་བས་མིན་ཞེ་ན། །​ནུས་དེ་མེད་པས་འདི་ནི་འགྲུབ་མ་ཡིན། །​སྐྱེས་ལ་ནུས་པ་སྲིད་པ་ཡོད་མ་ཡིན། །​མ་སྐྱེས་ངོ་བོ་ལ་ཡང་ནུས་ཡོད་ཡིན། །​ཁྱད་པར་མེད་པར་ཁྱད་པར་ཅན་ཡོད་མིན། །​མོ་གཤམ་བུ་ལའང་དེ་ནི་ཡོད་པར་ཐལ། །​གལ་ཏེ་འབྱུང་བར་འགྱུར་བས་བསྙད་འདོད་ན། །​ནུས་པ་མེད་པར་འདི་ཡི་འབྱུང་འགྱུར་མེད། །​ཕན་ཚུན་དོན་ལ་བརྟེན་པའི་གྲུབ་པ་ནི། །​གྲུབ་ཉིད་མིན་ཞེས་དམ་པ་རྣམས་ཀྱིས་གསུངས། །​གལ་ཏེ་འགག་པའི་དུས་མིན་ལས་གྱུར་ན། །​གཞན་གྱིས་ནུས་པ་ལས་གཞན་འབྱུང་བར་འགྱུར། །​རྒྱུན་ཅན་རྣམས་དེར་ཕན་ཚུན་ཐ་དད་ཡོད། །​དེ་ཕྱིར་ཀུན་ལས་ཐམས་ཅད་འབྱུང་བར་འགྱུར། །​གལ་ཏེ་འདིར་ནི་རྒྱུན་ཅན་ཐ་དད་ཀྱི། །​དེ་དག་ལ་རྒྱུན་ཐ་དད་མེད་དེའི་ཕྱིར། །​ཉེས་མེད་ཅེ་ན་འདི་ནི་བསྒྲུབ་བྱ་ཞིག །​ཐ་མི་དད་པའི་རྒྱུན་སྐབས་མེད་ཕྱིར་རོ། །​བྱམས་པ་ཉེར་སྦས་ལ་བརྟེན་ཆོས་རྣམས་ནི། །​གཞན་ཉིད་ཕྱིར་ན་རྒྱུད་གཅིག་རྟོགས་མིན་ཏེ། །​གང་དག་རང་མཚན་ཉིད་ཀྱིས་སོ་སོ་བ། །​དེ་དག་རྒྱུད་གཅིག་རྟོགས་པར་རིགས་མ་ཡིན། །​མིག་བློ་སྐྱེ་བའི་རང་ནུས་གང་ཞིག་ལས། །​དེ་མ་ཐག་ཏུ་དེ་ནི་སྐྱེ་འགྱུར་ཞིང་། །​རང་གི་རྣམ་ཤེས་བརྟེན་གྱི་ནུས་དེ་ལ། །​དབང་པོ་གཟུགས་ཅན་མིག་ཅེས་བྱ་བར་རྟོགས། །​འདི་ན་དབང་པོ་ལས་བྱུང་རྣམ་པར་རིགས། །​ཕྱི་བཟུང་མེད་པར་རང་གི་ས་བོན་ལས། །​སྔོན་སོགས་སྣང་ཉིད་འབྱུང་བར་མ་རྟོགས་ནས། །​སྐྱེ་བོས་ཕྱི་རོལ་བཟུང་བར་སེམས་ཁས་ལེན། །​རྨི་ལམ་ན་ནི་གཟུགས་དོན་གཞན་མེད་པར། །​རང་ནུས་སྨིན་ལས་དེ་ཡི་རྣམ་ཅན་སེམས། །​འབྱུང་བ་ཇི་ལྟ་དེ་བཞིན་སད་ལའང་འདིར། །​ཕྱི་རོལ་མེད་པར་ཡིད་ནི་ཡོད་ཅེ་ན། །​ཇི་ལྟར་མིག་མེད་པར་ནི་རྨི་ལམ་དུ། །​སྔོན་སོགས་སྣང་བའི་ཡིད་སེམས་འབྱུང་དེ་ལྟར། །​མིག་དབང་མེད་པར་རང་གི་ས་བོན་ནི། །​སྨིན་ལས་ལོང་བ་ལ་འདིར་ཅི་མི་སྐྱེ། །​གལ་ཏེ་ཁྱོད་ལྟར་རྨི་ལམ་དྲུག་པ་ཡི། །​ནུས་པ་སྨིན་ཡོད་སད་པར་མེད་འགྱུར་ན། །​དྲུག་པའི་ནུས་སྨིན་ཇི་ལྟར་འདིར་མེད་པ། །​དེ་ལྟར་རྨི་ཚེ་མེད་ཅེས་ཅིས་མི་རིགས། །​ཇི་ལྟར་མིག་མེད་འདི་ཡི་རྒྱུ་མིན་ལྟར། །​རྨི་ལམ་དུ་ཡང་གཉིད་ནི་སྒྱུ་མ་ཡིན། །​དེ་ཕྱིར་རྨི་ལམ་དུ་ཡང་དེ་དངོས་མིག །​རྫུན་པའི་ཡུལ་ཅན་རྟོགས་པའི་རྒྱུར་ཁས་བླངས། །​འདི་ཡི་ལན་ནི་གང་དང་གང་བཏབ་པ། །​དེ་དང་དེ་ནི་དམ་བཅའ་མཚུངས་མཐོང་བ། །​རྩོད་འདི་སེལ་བྱེད་སངས་རྒྱས་རྣམས་ཀྱིས་ནི། །​འགར་ཡང་དངོས་པོ་ཡོད་ཅེས་མ་བསྟན་ཏོ། །​རྣལ་འབྱོར་པ་ཡིས་བླ་མའི་མན་ངག་ལས། །​ཀེང་རུས་ཀྱིས་གང་ས་གཞི་མཐོང་བ་གང་། །​དེར་ཡང་གསུམ་ཆར་སྐྱེ་བ་མེད་པར་མཐོང་། །​ལོག་པ་ཡིད་ལ་བྱེད་པར་བསྟན་ཕྱིར་རོ། །​ཁྱོད་ཀྱི་དབང་བློའི་ཡུལ་རྣམས་ཇི་ལྟ་བར། །​དེ་ལྟར་མི་སྡུག་ཡིད་ཀྱིས་ཡང་འགྱུར་ན། །​དེ་བཞིན་ཡུལ་དེར་བློ་གཏད་ཅིག་ཤོས་ཀྱིས། །​རྟོགས་འགྱུར་དེ་ནི་རྫུན་པར་ཡང་མི་འགྱུར། །​རབ་རིབ་དང་ལྡན་དབང་པོ་ཅན་མཚུངས་པ། །​ཆུ་འབབ་ཀླུང་ལ་ཡི་དྭགས་རྣག་བློ་ཡང་། །​མདོར་ན་ཇི་ལྟར་ཤེས་བྱ་མེད་དེ་བཞིན། །​བློ་ཡང་མེད་ཅེས་དོན་འདི་ཤེས་པར་གྱིས། །​གལ་ཏེ་བཟུང་མེད་འཛིན་པ་དང་བྲལ་ཞིང་། །​གཉིས་ཀྱིས་སྟོང་པའི་གཞན་དབང་དངོས་ཡོད་ན། །​འདི་ཡི་ཡོད་ཉིད་གང་གིས་ཤེས་པར་གྱིས། །​མ་བཟུང་བར་ཡང་ཡོད་ཅེས་བྱར་མི་རུང་། །​དེ་ཉིད་ཀྱིས་དེ་མྱོང་བར་གྲུབ་མ་ཡིན། །​གལ་ཏེ་ཕྱི་དུས་དྲན་ལས་འགྲུབ་ཅེ་ན། །​མ་གྲུབ་བསྒྲུབ་པར་བྱ་ཕྱིར་བརྗོད་པ་ཡི། །​མ་གྲུབ་འདི་ནི་སྒྲུབ་པར་བྱེད་པ་མིན། །​རང་རིག་པ་ནི་གྲུབ་ལ་རག་མོད་ཀྱི། །​དེ་ལྟའང་དྲན་པའི་དྲན་པ་རིགས་མིན་ཏེ། །​གཞན་ཕྱིར་མ་ཤེས་རྒྱུད་ལ་སྐྱེས་པ་བཞིན། །​གཏན་ཚིགས་འདིས་ནི་ཁྱད་པར་དག་ཀྱང་འཇོམས། །​གང་ཕྱིར་གང་གི་ཡུལ་མྱོང་གྱུར་དེ་ལས། །​བདག་ལས་དྲན་པ་གཞན་ཡོད་མ་ཡིན་པ། །​དེ་ཕྱིར་བདག་གིས་མཐོང་སྙམ་དྲན་འགྱུར་ཏེ། །​འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། །​དེ་ཕྱིར་རང་རིག་ཡོད་པ་མ་ཡིན་ན། །​ཁྱོད་ཀྱི་གཞན་དབང་གང་གིས་འཛིན་པར་འགྱུར། །​བྱེད་པོ་ལས་དང་བྱ་བ་གཅིག་མིན་པས། །​དེ་ཉིད་ཀྱིས་དེ་འཛིན་པར་རིགས་མ་ཡིན། །​གལ་ཏེ་སྐྱེ་བ་མེད་ཅིང་མ་ཤེས་པའི། །​བདག་ཅན་གཞན་དབང་ངོ་བོ་དངོས་ཡོད་ན། །​གང་གིས་ན་འདི་ཡོད་པར་མི་འདོད་པ། །​ཁྱོད་ལ་མོ་ཤམ་བུས་གནོད་ཅི་ཞིག་བསྐྱལ། །​གང་ཚེ་གཞན་དབང་ཅུང་ཟད་ཡོད་མིན་ན། །​ཀུན་རྫོབ་བདེན་པའི་རྒྱུར་ནི་གང་ཞིག་འགྱུར། །​གཞན་གྱི་ལྟར་ན་རྫས་ལ་ཆགས་པ་ཡིས། །​འཇིག་རྟེན་གྲགས་པའི་རྣམ་གཞག་ཀུན་ཀྱང་བརླག །​སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། །​ཕྱི་རོལ་གྱུར་ལ་ཞི་བའི་ཐབས་མེད་དོ། །​དེ་དག་ཀུན་རྫོབ་དེ་ཉིད་བདེན་ལས་ཉམས། །​དེ་ལས་ཉམས་པས་ཐར་པ་གྲུབ་ཡོད་མིན། །​ཐ་སྙད་བདེན་པ་ཐབས་སུ་གྱུར་པ་དང་། །​དོན་དམ་བདེན་པ་ཐབས་བྱུང་གྱུར་པ་སྟེ། །​དེ་གཉིས་རྣམ་དབྱེ་གང་གིས་མི་ཤེས་པ། །​དེ་ནི་རྣམ་རྟོག་ལོག་པས་ལམ་ངན་ཞུགས། །​ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། །​ཀུན་རྫོབ་ཀྱང་ནི་བདག་གིས་ཁས་མ་བླངས། །​འབྲས་ཕྱིར་འདི་དག་མེད་ཀྱང་ཡོད་དོ་ཞེས། །​འཇིག་རྟེན་ངོར་བྱས་བདག་ནི་སྨྲ་བར་བྱེད། །​ཇི་ལྟར་ཕུང་པོ་སྤངས་ནས་ཞིར་ཞུགས་པས། །​དགྲ་བཅོམ་རྣམས་ལ་ཡོད་པ་མིན་དེ་ལྟར། །​འཇིག་རྟེན་ལ་ཡང་མེད་ན་དེ་བཞིན་འདི། །​འཇིག་རྟེན་ལས་ཀྱང་ཡོད་ཅེས་བདག་མི་སྨྲ། །​གལ་ཏེ་ཁྱོད་ལ་འཇིག་རྟེན་མི་གནོད་ན། །​འཇིག་རྟེན་ཉིད་བལྟོས་འདི་ནི་དགག་པར་གྱིས། །​ཁྱོད་དང་འཇིག་རྟེན་འདིར་རྩོད་གྱིས་ཤིག་དང་། །​ཕྱི་ནས་སྟོབས་ལྡན་བདག་གིས་བསྟེན་པར་བྱ། །​མངོན་གྱུར་མངོན་ཕྱོགས་བྱང་ཆུབ་སེམས་དཔའ་ཡིས། །​སྲིད་གསུམ་རྣམ་ཤེས་ཙམ་དུ་གང་རྟོགས་པ། །​རྟག་བདག་བྱེད་པོ་བཀག་པ་རྟོགས་ཕྱིར་དེས། །​བྱེད་པ་པོ་ནི་སེམས་ཙམ་ཡིན་པར་རྟོགས། །​དེ་ཕྱིར་བློ་ལྡན་བློ་ནི་འཕེལ་བའི་ཕྱིར། །​ལང་ཀར་གཤེགས་མདོ་དེ་ལས་ཀུན་མཁྱེན་གྱིས། །​མུ་སྟེགས་རི་བོ་སྤོ་མཐོན་འཇོམས་བྱེད་དག །​རྡོ་རྗེ་འདི་ནི་དགོངས་པ་བཅད་ཕྱིར་གསུངས། །​ཇི་ལྟར་རང་གི་བསྟན་བཅོས་དེ་དེ་ལས། །​མུ་སྟེགས་རྣམས་ཀྱི་གང་ཟག་སོགས་དེ་དག །​སྨྲས་པ་དེ་དག་བྱེད་པོར་མེད་གཟིགས་ནས། །​རྒྱལ་བས་སེམས་ཙམ་འཇིག་རྟེན་བྱེད་པོར་གསུངས། །​ཇི་ལྟར་དེ་ཉིད་རྟོགས་ལ་སངས་རྒྱས་བསྙད། །​དེ་བཞིན་སེམས་ཙམ་གཙོར་གྱུར་འཇིག་རྟེན་ལ། །​མདོ་ལས་སེམས་ཙམ་ཞེས་གསུངས་གཟུགས་ནི་འདིར། །​འགོག་པ་དེ་ལྟར་མདོ་ཡི་དོན་མ་ཡིན། །​གལ་ཏེ་འདི་དག་སེམས་ཙམ་ཞེས་མཁྱེན་ནས། །​དེ་ལས་གཟུགས་ཉིད་དགག་པ་མཛད་ན་ནི། །​སླར་ཡང་དེ་ལས་བདག་ཉིད་ཆེན་པོས་སེམས། །​མ་རིག་ལས་ལས་སྐྱེས་པར་ཅི་ཕྱིར་གསུངས། །​སེམས་ཉིད་ཀྱིས་ནི་སེམས་ཅན་འཇིག་རྟེན་དང་། །​སྣོད་ཀྱི་འཇིག་རྟེན་ཤིན་ཏུ་སྣ་ཚོགས་འགོད། །​འགྲོ་བ་མ་ལུས་ལས་ལ་སྐྱེ་བར་གསུངས། །​སེམས་སྤངས་ནས་ནི་ལས་ཀྱང་ཡོད་མ་ཡིན། །​འདི་ལྟར་གཟུགས་ཡོད་མེད་ཀྱི་དེ་ལ་ནི། །​སེམས་བཞིན་བྱེད་པ་པོ་ཉིད་ཡོད་མ་ཡིན། །​དེས་ན་སེམས་ལས་གཞན་པའི་བྱེད་པ་པོ། །​བཟློག་གི་གཟུགས་ནི་བཀག་པ་མ་ཡིན་ནོ། །​འཇིག་རྟེན་པ་ཡི་དེ་ཉིད་ལ་གནས་ལ། །​ཕུང་པོ་འཇིག་རྟེན་གྲགས་དེ་ལྔ་ཆར་ཡོད། །​དེ་ཉིད་ཡེ་ཤེས་འཆར་བར་འདོད་པ་ན། །​རྣལ་འབྱོར་པ་ལ་དེ་ལྔ་འབྱུང་མི་འགྱུར། །​གཟུགས་མེད་ན་ནི་སེམས་ཡོད་མ་འཛིན་ཅིག །​སེམས་ཡོད་ཉིད་ནའང་གཟུགས་མེད་མ་འཛིན་ཅིག །​དེ་དག་ཤེས་རབ་ཚུལ་མདོར་སངས་རྒྱས་ཀྱིས། །​མཚུངས་པར་སྤངས་ཤིང་མངོན་པའི་ཆོས་ལས་གསུངས། །​བདེན་གཉིས་རིམ་པ་འདི་དག་བཤིག་ནས་ཀྱང་། །​ཁྱོད་ཀྱི་རྫས་ནི་བཀག་པར་འགྲུབ་མི་འགྱུར། །​དེ་ཕྱིར་དེ་ལྟའི་རིམ་པས་དངོས་གདོད་ནས། །​དེ་ཉིད་མ་སྐྱེས་འཇིག་རྟེན་སྐྱེས་རིག་བྱ། །​མདོ་སྡེ་གང་ལས་ཕྱི་རོལ་དོན་ཡོད་མིན། །​སེམས་ཉིད་སྣ་ཚོགས་སྣང་ངོ་ཞེས་གསུངས་པ། །​གཟུགས་ལ་ལྷག་པར་ཆགས་གང་དེ་དག་ལ། །​གཟུགས་བཟློག་པ་སྟེ་དེ་ཡང་དྲང་དོན་ཉིད། །​འདི་ནི་སྟོན་པས་དྲང་དོན་ཉིད་གསུངས་ཤིང་། །​འདི་ནི་དྲང་དོན་ཉིད་དུ་རིགས་པས་འཐད། །​རྣམ་པ་དེ་ལྟའི་མདོ་སྡེ་གཞན་ཡང་ནི། །​དྲང་དོན་ཉིད་དུ་ལུང་འདིས་གསལ་བར་བྱེད། །​ཤེས་བྱ་མེད་ན་ཤེས་པ་གསལ་བ་ནི། །​བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། །​ཤེས་བྱ་མེད་ན་ཤེས་པ་བཀག་འགྲུབ་པས། །​དང་པོར་ཤེས་བྱ་དགག་པར་མཛད་པ་ཡིན། །​དེ་ལྟར་ལུང་གི་ལོ་རྒྱུས་ཤེས་བྱ་སྟེ། །​མདོ་གང་དེ་ཉིད་མ་ཡིན་བཤད་དོན་ཅན། །​རང་དོན་གསུངས་པའང་རྟོགས་ནས་དྲང་བྱ་ཞིང་། །​སྟོང་ཉིད་དོན་ཅན་ངེས་དོན་ཡང་ཤེས་ཀྱིས། །​གཉིས་ལས་སྐྱེ་བའང་རིགས་པ་མ་ཡིན་གང་གི་ཕྱིར། །​བཤད་ཟིན་ཉེས་པ་ཐོག་ཏུ་འབབ་པ་ཉིད་ཕྱིར་རོ། །​འདི་ནི་འཇིག་རྟེན་དང་ནི་དེ་ཉིད་དུའང་འཐད་མིན་ཏེ། །​གང་ཕྱིར་རེ་རེ་ལས་སྐྱེས་གྲུབ་པ་མེད་ཕྱིར་རོ། །​གལ་ཏེ་རྒྱུ་མེད་ཁོ་ནར་སྐྱེ་བར་འགྱུར་ན་ནི། །​དེ་ཚེ་ཀུན་ལས་ཐམས་ཅད་རྟག་ཏུ་སྐྱེ་འགྱུར་ཞིང་། །​འཇིག་རྟེན་པ་དག་འབྲས་བུ་འགྲུབ་ཕྱིར་ས་བོན་སོགས། །​བརྒྱ་ཕྲག་སྒོ་ནས་སྡུད་བྱེད་པར་ཡང་མི་འགྱུར་རོ། །​གལ་ཏེ་འགྲོ་བ་རྒྱུ་ཡིས་སྟོང་ན་ནམ་མཁའ་ཡི། །​ཨུཏྤལ་དྲི་མདོག་ཇི་བཞིན་བཟུང་དུ་མེད་འགྱུར་ན། །​ཤིན་ཏུ་བཀྲ་བའི་འཇིག་རྟེན་འཛིན་པའང་ཡིན་དེའི་ཕྱིར། །​རང་གི་བློ་བཞིན་འཇིག་རྟེན་རྒྱུ་ལས་བྱུང་ཤེས་ཀྱིས། །​འབྱུང་བ་དེ་དག་བདག་ཉིད་གང་ཞིག་ཁྱོད་ཀྱི་བློའི། །​ཡུལ་དུ་འགྱུར་བ་དེ་ཡི་བདག་ཅན་མ་ཡིན་ན། །​གང་ལ་ཡིད་ཀྱི་མུན་འཐུག་འདི་ཉིད་དུ་ཡོད་པ། །​དེས་ནི་ཇི་ལྟར་འཇིག་རྟེན་ཕ་རོལ་རྟོགས་པར་འགྱུར། །​འཇིག་རྟེན་ཕ་རོལ་འགོག་པའི་དུས་སུ་བདག་ཉིད་ནི། །​ཤེས་བྱའི་རང་བཞིན་ལོག་པར་ལྟ་བ་རྟོག་བྱ་སྟེ། །​དེ་ཡི་ལྟ་བའི་རྣམ་པའི་བརྟེན་མཚུངས་ལུས་ལྡན་ཕྱིར། །​གང་ཚེ་འབྱུང་བའི་ཡིད་ཉིད་ཁས་ལེན་དེ་ཚེ་བཞིན། །​འབྱུང་བ་དེ་དག་ཇི་ལྟར་མེད་པ་བཤད་ཟིན་ཏེ། །​གང་གི་ཕྱིར་ན་གོང་དུ་རང་གཞན་གཉིས་ཀ་དང་། །​རྒྱུ་མེད་སྐྱེ་བ་ཐུན་མོང་དུ་ནི་བཀག་ཟིན་ཕྱིར། །​མ་བཤད་འབྱུང་བ་ལྟ་ཞིག་ཡོད་པ་མ་ཡིན་ནོ། །​གང་གི་ཕྱིར་ན་བདག་གཞན་གཉིས་ཀ་ལས་སྐྱེས་དང་། །​རྒྱུ་ལ་མ་བལྟོས་མེད་པས་དངོས་རྣམས་རང་བཞིན་བྲལ། །​གཏི་མུག་སྟུག་པོ་སྤྲིན་ཚོགས་ལྟ་བུས་འཇིག་རྟེན་དག །​བསྒྲིབས་པ་དེས་ན་ཡུལ་རྣམས་ལོག་པ་སྣང་བར་འགྱུར། །​རབ་རིབ་མཐུ་ཡིས་འགའ་ཞིག་སྐྲ་ཤད་ཟླ་གཉིས་དང་། །​རྨ་བྱའི་མདོངས་དང་སྦྲང་མ་ལ་སོགས་འཛིན་བྱེད་པ། །​དེ་བཞིན་དུ་ནི་གཏི་མུག་དབང་གིས་མི་མཁས་པས། །​བློ་ཡིས་འདུས་བྱས་སྣ་ཚོགས་དག་ནི་རྟོགས་པར་འགྱུར། །​ལས་ནི་གཏི་མུག་བརྟེན་འབྱུང་གཏི་མུག་མེད་པར་དེ། །​མི་འབྱུང་ཞེས་བྱར་མི་མཁས་ཁོ་ནས་རྟོགས་ཉིད་ལ། །​བློ་བཟང་ཉི་མ་མུན་པ་སྟུག་པོ་རྣམ་པར་བསལ་བ་ཡི། །​མཁས་པ་དག་ནི་སྟོང་ཉིད་རྟོགས་ནས་གྲོལ་བར་འགྱུར། །​གལ་ཏེ་དངོས་རྣམས་དེ་ཉིད་དུ་མེད་ན། །​ཐ་སྙད་དུ་ཡང་མོ་གཤམ་བུ་ཇི་བཞིན། །​དེ་དག་མེད་པ་ཉིད་དུ་འགྱུར་དེའི་ཕྱིར། །​དེ་དག་རང་བཞིན་གྱིས་ནི་ཡོད་ཅེ་ན། །​གང་དག་རབ་རིབ་ཅན་སོགས་ཡུལ་གྱུར་པ། །​སྐྲ་ཤད་ལ་སོགས་དེ་དག་མ་སྐྱེས་པས། །​རེ་ཞིག་དེ་དག་ཉིད་ལ་བརྩད་བྱས་ཏེ། །​ཕྱི་ནས་མ་རིག་རབ་རིབ་རྗེས་འབྲེལ་ལའོ། །​གལ་ཏེ་རྨི་ལམ་དྲི་ཟའི་གྲོང་ཁྱེར་བཅས། །​སྨིག་རྒྱུའི་ཆུ་དང་མིག་འཕྲུལ་གཟུགས་བརྙན་སོགས། །​སྐྱེ་མེད་མཐོང་ན་ཡོད་མེད་མིན་མཚུངས་ཀྱང་། །​ཁྱོད་ལ་ཇི་ལྟར་དེར་འགྱུར་དེ་མི་རིགས། །​དེ་ཉིད་དུ་འདི་ཇི་ལྟར་སྐྱེ་མེད་ཀྱང་། །​མོ་གཤམ་བུ་ལྟར་གང་ཕྱིར་འཇིག་རྟེན་གྱི། །​མཐོང་བའི་ཡུལ་དུ་མི་འགྱུར་མ་ཡིན་ལ། །​དེ་ཡི་ཕྱིར་ན་སྨྲས་འདི་མ་ངེས་པའོ། །​མོ་གཤམ་བུ་ལ་རང་བཞིན་སྐྱེ་བ་ནི། །​དེ་ཉིད་དུ་མེད་འཇིག་རྟེན་དུ་ཡང་མེད། །​དེ་བཞིན་དངོས་ཀུན་རང་བཞིན་གྱིས་སྐྱེ་བ། །​དེ་ཉིད་དུ་མེད་འཇིག་རྟེན་དུ་ཡང་མེད། །​དེ་ཕྱིར་འདི་ལྟར་སྟོན་པས་ཆོས་རྣམས་ཀུན། །​གདོད་ནས་ཞི་ཞིང་སྐྱེ་བྲལ་རང་བཞིན་གྱིས། །​ཡོངས་སུ་མྱ་ངན་འདས་པར་གསུངས་གྱུར་པ། །​དེ་ཕྱིར་རྟག་ཏུ་སྐྱེ་བ་ཡོད་མ་ཡིན། །​ཇི་ལྟར་བུམ་སོགས་འདི་དག་དེ་ཉིད་དུ། །​མེད་ཅིང་འཇིག་རྟེན་རབ་ཏུ་གྲགས་པར་ཡོད། །​དེ་བཞིན་དངོས་པོ་ཐམས་ཅད་འགྱུར་བས་ན། །​མོ་གཤམ་བུ་དང་མཚུངས་པར་ཐལ་མི་འགྱུར། །​གང་ཕྱིར་རྒྱུ་མེད་པ་དང་དབང་ཕྱུག་གི །​རྒྱུ་ལ་སོགས་དང་བདག་གཞན་གཉིས་ཀ་ལས། །​དངོས་རྣམས་སྐྱེ་བར་འགྱུར་བ་མ་ཡིན་པ། །​དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། །​གང་ཕྱིར་དངོས་པོ་བརྟེན་ནས་རབ་འབྱུང་བས། །​རྟོག་པ་འདི་དག་བརྟག་པར་མི་ནུས་པ། །​དེ་ཕྱིར་བརྟེན་འབྱུང་རིགས་པ་འདི་ཡིས་ནི། །​ལྟ་ངན་དྲ་བ་མཐའ་དག་གཅོད་པར་བྱེད། །​རྟོགས་རྣམས་དངོས་པོ་ཡོད་ན་འགྱུར་བ་སྟེ། །​དངོས་པོ་ཇི་ལྟར་མེད་པར་ཡོད་དཔྱད་ཟིན། །​དངོས་པོ་མེད་པར་འདི་རྣམས་མི་འབྱུང་དཔེར། །​བུད་ཤིང་མེད་པར་མེ་ཡོད་མིན་དེ་བཞིན། །​སོ་སོའི་སྐྱེ་བོ་རྣམས་ནི་རྟོགས་པས་བཅིངས། །​མི་རྟོག་རྣལ་འབྱོར་པ་ནི་གྲོལ་འགྱུར་བས། །​རྟོག་རྣམས་ལོག་པར་འགྱུར་བ་གང་ཡིན་ཏེ། །​རྣམ་པར་དཔྱོད་པའི་འབྲས་བུར་མཁས་རྣམས་གསུངས། །​བསྟན་བཅོས་ལ་དཔྱད་རྩོད་ལ་ཆགས་པའི་ཕྱིར། །​མ་མཛད་རྣམ་གྲོལ་ཕྱིར་ནི་དེ་ཉིད་བསྟན། །​གལ་ཏེ་དེ་ཉིད་རྣམ་པར་བཤད་པ་ན། །​གཞན་གཞུང་འཇིག་པར་འགྱུར་ན་ཉེས་པ་མེད། །​རང་གི་ལྟ་ལ་ཆགས་དང་དེ་བཞིན་དུ། །​གཞན་གྱི་ལྟ་ལ་འཁྲུག་གང་རྟོག་པ་ཉིད། །​དེ་ཕྱིར་འདོད་ཆགས་ཁོང་ཁྲོ་རྣམས་བསལ་ཏེ། །​རྣམ་པར་དཔྱོད་ན་མྱུར་དུ་གྲོལ་བར་འགྱུར། །​ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །​ལྟ་ལས་བྱུང་བར་བློ་ཡིས་མཐོང་གྱུར་ཞིང་། །​བདག་ནི་འདི་ཡི་ཡུལ་དུ་རྟོགས་བྱས་ནས། །​རྣལ་འབྱོར་པ་ཡིས་བདག་ནི་འགོག་པར་བྱེད། །​ཟ་པོ་རྟག་དངོས་བྱེད་པོ་མིན་པའི་བདག །​ཡོན་ཏན་བྱ་མེད་མུ་སྟེགས་རྣམས་ཀྱིས་རྟགས། །​དེ་དབྱེ་ཅུང་ཟད་ཅུང་ཟད་ལ་བརྟེན་ནས། །​མུ་སྟེགས་ཅན་རྣམས་ལུགས་ནི་ཐ་དད་འགྱུར། །​མོ་གཤམ་བུ་ལྟར་སྐྱེ་བ་དང་བྲལ་ཕྱིར། །​དེ་ལྟར་གྱུར་པའི་བདག་ནི་ཡོད་མིན་ཞིང་། །​འདི་ནི་ངར་འཛིན་རྟེན་དུའང་མི་རིགས་ལ། །​འདི་ནི་ཀུན་རྫོབ་ཏུ་ཡང་ཡོད་མི་འདོད། །​གང་ཕྱིར་བསྟན་བཅོས་བསྟན་བཅོས་ལས་དེའི་ཁྱད། །​མུ་སྟེགས་རྣམས་ཀྱིས་གང་བསྟན་དེ་ཀུན་ལ། །​རང་གྲགས་མ་སྐྱེས་གཏན་ཚིགས་ཀྱིས་གནོད་པ། །​དེ་ཕྱིར་དེ་ཁྱབ་ཀུན་ཀྱང་ཡོད་མ་ཡིན། །​དེ་ཕྱིར་ཕུང་པོ་ལས་གཞན་བདག་མེད་དེ། །​ཕུང་པོ་མ་གཏོགས་དེ་འཛིན་མ་གྲུབ་ཕྱིར། །​འཇིག་རྟེན་ངར་འཛིན་བློ་ཡི་བརྟེན་དུ་ཡང་། །​མི་འདོད་དེ་མི་ཤེས་པའང་བདག་ལྟའི་ཕྱིར། །​གང་དག་དུད་འགྲོར་བསྐལ་མང་བསྐྱལ་གྱུར་པ། །​དེས་ཀྱང་མ་སྐྱེས་རྟག་འདི་མ་མཐོང་ལ། །​ངར་འཛིན་དེ་དག་ལ་ཡང་འཇུག་མཐོང་སྟེ། །​དེས་ན་ཕུང་པོ་ལས་གཞན་བདག་འགའ་མེད། །​ཕུང་པོ་ལས་གཞན་བདག་གྲུབ་མེད་པའི་ཕྱིར། །​བདག་ལྟའི་དམིགས་པ་ཕུང་པོ་ཁོ་ནའོ། །​ཁ་ཅིག་བདག་ལྟའི་བརྟེན་དུ་ཕུང་པོ་ནི། །​ལྔ་ཆར་ཡང་འདོད་ཁ་ཅིག་སེམས་ཤིག་འདོད། །​གལ་ཏེ་ཕུང་པོ་བདག་ན་གང་ཕྱིར་དེ། །​མངས་པས་བདག་དེ་དག་ཀྱང་མང་པོར་འགྱུར། །​བདག་ནི་རྫས་སུ་འགྱུར་ཞིང་དེར་ལྟ་བ། །​རྫས་ལ་འཇུག་པས་ཕྱིན་ཅི་ལོག་མི་འགྱུར། །​མྱ་ངན་འདས་ཚེ་ངེས་པར་བདག་ཆད་འགྱུར། །​མྱ་ངན་འདས་སྔོན་སྐད་ཅིག་དག་ལ་ནི། །​སྐྱེ་འཇིག་བྱེད་པོ་མེད་པས་དེ་འབྲས་མེད། །​གཞན་གྱིས་བསགས་ལ་གཞན་གྱིས་ཟ་བར་འགྱུར། །​རྒྱུད་གཅིག་ཡིན་པས་སྐྱོན་དེ་མེད་ཅེ་ན། །​རྒྱུད་གཅིག་ཉིད་ལ་ཉེས་པ་བཤད་ཟིན་ཏོ། །​དེ་ཕྱིར་ཕུང་པོ་དང་སེམས་བདག་མི་རིགས། །​འཇིག་རྟེན་མཐའ་དང་ལྡན་སོགས་མེད་ཕྱིར་རོ། །​ཁྱོད་ཀྱི་རྣལ་འབྱོར་བདག་མེད་མཐོང་བ་ལ། །​དེ་ཚེ་ངེས་པར་དངོས་རྣམས་མེད་པར་འགྱུར། །​རྟག་བདག་སྤོང་ན་དེ་ཚེ་དེ་ཡི་ཕྱིར། །​ཁྱོད་ཀྱི་སེམས་སམ་ཕུང་པོ་བདག་མི་འགྱུར། །​ཁྱོད་ཀྱིས་རྣལ་འབྱོར་བདག་མེད་མཐོང་བ་ཡིས། །​གཟུགས་སོགས་དེ་ཉིད་རྟོགས་པར་མི་འགྱུར་ཞིང་། །​གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། །​སྐྱེ་འགྱུར་དེ་ཡི་ངོ་བོ་རྟོགས་མེད་ཕྱིར། །​གང་ཕྱིར་སྟོན་པས་ཕུང་པོ་བདག་གོ་ཞེས། །​གསུངས་པ་དེ་ཕྱིར་ཕུང་པོ་བདག་འདོད་ན། །​དེ་ནི་ཕུང་ལས་གཞན་བདག་འགོག་པ་སྟེ། །​གཟུགས་བདག་མིན་སོགས་མདོ་གཞན་གསུངས་ཕྱིར་རོ། །​གང་ཕྱིར་གཟུགས་ཚོར་བདག་མིན་འདུ་ཤེས་ཀྱང་། །​མ་ཡིན་འདུ་བྱེད་རྣམས་མིན་རྣམ་ཤེས་ཀྱང་། །​མིན་པར་མདོ་གཞན་ལས་གསུངས་དེ་ཡི་ཕྱིར། །​མདོར་བསྟན་ཕུང་པོ་བདག་ཅེས་བཞེད་མ་ཡིན། །​ཕུང་པོ་བདག་ཅེས་བརྗོད་ཚེ་ཕུང་རྣམས་ཀྱི། །​ཚོགས་པ་ཡིན་གྱི་ཕུང་པོའི་ངོ་བོ་མིན། །​མགོན་མིན་འདུལ་བའམ་དབང་པོ་ཉིད་ཀྱང་མིན། །​དེ་མེད་ཕྱིར་དེ་ཚོགས་པ་མ་ཡིན་ནོ། །​དེ་ཚེ་དེ་ཡི་ཡན་ལག་ཚོགས་གནས་རྣམས། །​ཤིང་རྟ་ཉིད་འགྱུར་ཤིང་རྟ་དང་བདག་མཚུངས། །​མདོ་ལས་ཕུང་པོ་བརྟེན་ནས་ཡིན་གསུངས་པ། །​དེ་ཕྱིར་ཕུང་པོ་འདུས་ཙམ་བདག་མ་ཡིན། །​དབྱིབས་སོ་ཞེ་ན་གཟུགས་ཅན་ལ་ཡོད་པས། །​དེ་དག་ཉིད་ལ་བདག་ཅེས་ཁྱོད་འདོད་ཀྱི། །​སེམས་ལ་སོགས་པ་འདུས་པའི་ངོ་བོ་ནི། །​བདག་མིན་འགྱུར་ཏེ་དེ་ལ་དབྱིབས་མེད་ཕྱིར། །​ཉེ་བར་ལེན་པོ་བླངས་བྱ་དངོས་གཅིག་ཏུ། །​མི་རིགས་ལས་དང་བྱེད་པོ་གཅིག་འགྱུར་ཕྱིར། །​བྱེད་པོ་མེད་ལ་ལས་ནི་ཡོད་ཅེ་ན། །​མ་ཡིན་བྱེད་པ་མེད་ལས་མིན་ཕྱིར་རོ། །​གང་ཕྱིར་ཐུབ་པས་བདག་དེས་ས་ཆུ་མེ། །​རླུང་དང་རྣམ་ཤེས་ནམ་མཁའ་ཞེས་བྱ་བ། །​ཁམས་དྲུག་དང་ནི་མིག་སོགས་རེག་པ་ཡི། །​རྟེན་དྲུག་དག་ལ་བརྟེན་ནས་ཉེར་བསྟན་ཞིང་། །​སེམས་དང་སེམས་བྱུང་ཆོས་རྣམས་ཉེར་བཟུང་ནས། །​ངེས་གསུངས་དེ་ཕྱིར་དེ་ནི་དེ་རྣམས་དང་། །​དེ་ཉིད་མ་ཡིན་ཚོགས་ཙམ་ཉིད་མིན་ཏེ། །​དེ་ཕྱིར་དེ་དག་རྣམས་ལ་ངར་མི་རིགས། །​བདག་མེད་རྟོགས་ཚེ་རྟག་པའི་བདག་སྤོང་ཞིང་། །​འདི་ནི་ངར་འཛིན་རྟེན་དུའང་མི་འདོད་པ། །​དེ་ཕྱིར་བདག་མེད་ཤེས་པས་བདག་ལྟ་བ། །​ཅིས་ཀྱང་འབྱིན་ཞེས་སྨྲ་བ་ཤིན་ཏུ་མཚར། །​རང་ཁྱིམ་རྩིག་ཕུག་སྦྲུལ་གནས་མཐོང་བཞིན་དུ། །​འདི་ན་གླང་ཆེན་མེད་ཅེས་དོགས་བསལ་ཏེ། །​སྦྲུལ་གྱི་འཇིགས་པའང་སྤོང་བར་བྱེད་པ་ནི། །​ཀྱེ་མ་གཞན་གྱི་གནམ་པོར་གྱུར་ཉིད་དོ། །​ཕུང་པོར་བདག་ཡོད་མ་ཡིན་བདག་ལ་ཡང་། །​ཕུང་པོ་དེ་རྣམས་ཡོད་མིན་གང་གི་ཕྱིར། །​གཞན་ཉིད་ཡོད་ན་རྟོག་པ་འདིར་འགྱུར་ན། །​གཞན་ཉིད་དེ་མེད་དེ་ཕྱིར་འདི་རྟོག་པའོ། །​བདག་ནི་གཟུགས་དང་ལྡན་མིན་མེད་པའི་ཕྱིར། །​དེ་ཕྱིར་ལྡན་དོན་སྦྱོར་བ་མེད་པ་ཅན། །​གཟུགས་ཅན་ཐ་དད་ཐ་དད་མིན་བརྗོད་ལ། །​བདག་ནི་གཟུགས་ལས་དེ་ཉིད་གཞན་མེད་ཕྱིར། །​གཟུགས་བདག་མ་ཡིན་བདག་ནི་གཟུགས་ལྡན་མིན། །​གཟུགས་ལ་བདག་མེད་བདག་ལའང་གཟུགས་ཡོད་མིན། །​དེ་ལྟར་རྣམ་བཞིར་ཕུང་ཀུན་ཤེས་བྱ་སྟེ། །​དེ་དག་བདག་ཏུ་ལྟ་བ་ཉི་ཤུར་འདོད། །​བདག་མེད་རྟོགས་པའི་ཡེ་ཤེས་རྡོ་རྗེ་ཡིས། །​བཅོམ་པའི་བདག་དང་ལྷན་ཅིག་འཇིག་འགྱུར་བ། །​འཇིག་ཚོགས་ལྟ་རི་བརྟན་པ་ལ་གནས་པའི། །​རྩེ་མོ་མཐོ་བར་གྱུར་པ་འདི་དག་གོ། །​ཁ་ཅིག་གང་ཟག་རྫས་ཡོད་དེ་ཉིད་གཞན། །​རྟག་དང་མི་རྟག་བརྗོད་དུ་མེད་འདོད་དེ། །​རྣམ་ཤེས་དྲུག་གི་ཤེས་བྱར་དེ་འདོད་ཅིང་། །​དེ་ནི་བདག་ཏུ་འཛིན་པའི་གཞིར་ཡང་འདོད། །​གང་ཕྱིར་དངོས་ཡོད་བརྗོད་མེད་མ་ཡིན་པས། །​གཟུགས་ལས་སེམས་བརྗོད་མེད་པར་མི་རྟོགས་པ། །​དེ་བཞིན་བདག་འགའ་དངོས་པོར་གྲུབ་གྱུར་ན། །​སེམས་ལྟར་བརྗོད་དུ་མེད་པ་ཉིད་མི་འགྱུར། །​ཇི་ལྟར་བུམ་པའི་དངོས་པོ་གཟུགས་སོགས་ལས། །​བརྗོད་དུ་མེད་པའི་རང་བཞིན་མེད་འགྱུར་བཞིན། །​བདག་གང་ཕུང་པོ་ལས་བརྗོད་མེད་འགྱུར་ཏེ། །​ངོ་བོ་ཉིད་ཀྱིས་ཡོད་པར་རྟོགས་མི་འགྱུར། །​རྣམ་ཤེས་དངོས་ཡོད་རང་ལས་གཞན་མིན་དང་། །​གཟུགས་སོགས་རྣམས་ལས་གཞན་དུ་གྱུར་འདོད་ཅིང་། །​དངོས་ལ་རྣམ་པ་དེ་གཉིས་མཐོང་གྱུར་པ། །​བདག་ནི་མེད་དེ་དངོས་ཆོས་དང་བྲལ་ཕྱིར། །​དེ་ཕྱིར་ངར་འཛིན་བརྟེན་ནི་དངོས་པོ་མིན། །​ཕུང་ལས་གཞན་མིན་ཕུང་པོའི་ངོ་བོ་མིན། །​ཕུང་པོའི་རྟེན་མིན་འདི་ནི་དེ་ལྡན་མིན། །​འདི་ནི་ཕུང་རྣམས་བརྟེན་ནས་འགྲུབ་པར་འགྱུར། །​ཤིང་རྟ་རང་གི་ཡན་ལག་ལས་གཞན་མིན། །​གཞན་མིན་མ་ཡིན་དེ་ལྡན་ཡང་མིན་ཞིང་། །​ཡན་ལག་ལ་ཡིན་ཡན་ལག་དག་དེར་མིན། །​འདུས་པ་ཙམ་མིན་དབྱིབས་མིན་སྔར་བཞིན་ནོ། །​གལ་ཏེ་ཚོགས་ཙམ་ཤིང་རྟར་འགྱུར་ན་ནི། །​སིལ་བུར་གནས་ལ་ཤིང་རྟ་ཉིད་ཡོད་འགྱུར། །​གང་ཕྱིར་ཡན་ལག་ཅན་མེད་ཡན་ལག་དག །​མེད་པས་ཚོགས་ཙམ་ཤིང་རྟར་རིགས་པའང་མིན། །​གལ་ཏེ་ཡན་ལག་གི་དབྱིབས་སྔར་ཡོད་པ། །​ཇི་བཞིན་ཤིང་རྟར་གཏོགས་ལའང་དེ་བཞིན་ན། །​དེ་དག་དབྱེ་བར་གྱུར་ལ་ཇི་ལྟ་བར། །​ད་ལྟ་ཡང་ནི་ཤིང་རྟ་ཡོད་མིན་འགྱུར། །​གལ་ཏེ་ཤིང་རྟའི་དུས་ན་ཡན་ལག་ལ། །​སྔར་ལས་དབྱིབས་ཀྱི་ཁྱད་པར་གཞན་ཡོད་ན། །​གཟུང་ཡོད་འགྱུར་ན་ཡོད་མིན་དེ་ཡི་ཕྱིར། །​ཡན་ལག་གི་དབྱིབས་ཤིང་རྟ་ཉིད་མ་ཡིན། །​གང་ཕྱིར་ཁྱོད་ཀྱི་ཚོགས་པ་ཅན་མེད་པ། །​དབྱིབས་དེ་ཡན་ལག་ཚོགས་ཀྱི་མ་ཡིན་ན། །​གང་ཞིག་ཅི་ཡང་མ་ཡིན་དེ་བརྟེན་ནས། །​འདིར་ནི་དབྱིབས་སུ་ལྟ་ཞིག་ཇི་ལྟར་འགྱུར། །​ཁྱོད་ཀྱིས་འདི་ནི་ཇི་ལྟར་འདོད་དེ་ལྟར། །​མི་བདེན་པ་ཡི་རྒྱུ་ལ་བརྟེན་བྱས་ནས། །​འབྲས་བུའི་རྣམ་པ་མི་བདེན་རང་བཞིན་ཅན། །​ཐམས་ཅད་ཀྱང་ནི་སྐྱེ་བར་ཤེས་པར་གྱིས། །​འདིས་ནི་གཟུགས་སོགས་དེ་ལྟར་གནས་རྣམས་ལ། །​བུམ་བློ་ཞེས་བྱ་འང་རིགས་པའང་མ་ཡིན་ཉིད། །​སྐྱེ་བ་མེད་པས་གཟུགས་སོགས་ཀྱང་ཡོད་མིན། །​དེ་ཡི་ཕྱིར་ཡང་དེ་དག་དབྱིབས་མི་རིགས། །​དེ་ནི་དམ་པའི་དོན་དང་ཀུན་རྫོབ་ཏུ། །​རྣམ་པ་བདུན་གྱིས་གྲུབ་འགྱུར་མིན་མོད་ཀྱི། །​རྣམ་དཔྱད་མེད་པར་འཇིག་རྟེན་ཉིད་ལས་འདི། །​རང་གི་ཡན་ལག་བརྟེན་ནས་འདོགས་པ་ཡིན། །​ཤིང་རྟ་ཉིད་ནི་ཡན་ལག་ཅན་ཉིད་དང་། །​ཆ་ཤས་ཅན་དང་བྱེད་པ་པོ་ཉིད་དང་། །​ལེན་པ་ཉིད་དུའང་འཇིག་རྟེན་ལ་གྲུབ་པས། །​འཇིག་རྟེན་གྲགས་པའི་ཀུན་རྫོབ་དགག་མི་བྱ། །​རྣམ་བདུན་གྱིས་མེད་གང་དེ་ཇི་ལྟ་བུར། །​ཡོད་ཅེས་རྣལ་འབྱོར་པས་འདི་ཡོད་མི་རྙེད། །​དེས་དེ་ཉིད་ལའང་བདེ་བླག་འཇུག་འགྱུར་བས། །​འདིར་དེའི་གྲུབ་པའང་དེ་བཞིན་འདོད་པར་བྱེད། །​ཤིང་རྟ་མེད་ན་དེ་ཚེ་ཡན་ལག་ཅན། །​མེད་པས་དེ་ཡི་ཡན་ལག་ཀྱང་ཡོད་མིན། །​བློ་མེས་ཡན་ལག་ཅན་བསྲེགས་ཡན་ལག་ནི། །​ཤིང་རྟ་ཚིག་པའི་ཡན་ལག་བཞིན་དུ་མེད། །​དེ་བཞིན་འཇིག་རྟེན་གྲགས་པས་ཕུང་པོ་དང་། །​ཁམས་དང་དེ་བཞིན་སྐྱེ་མཆེད་དྲུག་བརྟེན་ནས། །​བདག་ཀྱང་ཉེ་བར་ལེན་པོ་ཉིད་དུ་འདོད། །​ཉེར་ལེན་ལས་ཡིན་འདི་ནི་བྱེད་པོའང་ཡིན། །​དངོས་ཡོད་མིན་ཕྱིར་འདི་ནི་བརྟན་མིན་ཞིང་། །​མི་བརྟན་ཉིད་མིན་འདི་ནི་སྐྱེ་འཇིག་མིན། །​འདི་ལ་རྟག་པ་ཉིད་ལ་སོགས་པ་ཡང་། །​ཡོད་མིན་དེ་ཉིད་དང་ནི་གཞན་ཉིད་མིན། །​གང་ལ་རྟག་ཏུ་འགྲོ་རྣམས་ངར་འཛིན་བློ། །​རབ་ཏུ་འབྱུང་ཞིང་དེ་ཡི་གང་ཡིན་དེར། །​ང་ཡིར་འཛིན་བློ་འབྱུང་བ་བདག་དེ་ནི། །​མ་བརྟགས་གྲགས་པར་གཏི་མུག་ལས་ཡིན་ནོ། །​གང་ཕྱིར་བྱེད་པོ་མེད་ཅན་ལས་མེད་པ། །​དེ་ཕྱིར་བདག་ཉིད་མེད་པར་བདག་གིར་མེད། །​དེ་ཕྱིར་བདག་དང་བདག་གི་སྟོང་ལྟ་བས། །​རྣལ་འབྱོར་པ་དེ་རྣམ་པར་གྲོལ་བར་འགྱུར། །​བུམ་སྣམ་རེ་ལྡེ་དམག་དང་ཕྲེང་བ་ནགས་ཚལ་དང་། །​ཤིང་རྟ་བྲན་དང་ཁང་ཁྱིམ་ལ་སོགས་དངོས་པོ་རྣམས། །​གང་གི་སྒོ་ནས་འགྲོ་འདིས་བསྙད་བཞིན་རྟོགས་བྱ་སྟེ། །​ཐུབ་དབང་དེ་ནི་འཇིག་རྟེན་རྩོད་པ་མི་མཛད་ཕྱིར། །​ཡོན་ཏན་ཡན་ལག་འདོད་ཆགས་མཚན་ཉིད་ཤིང་སོགས་དང་། །​ཡོན་ཏན་ཅན་ལུས་ཆགས་དང་མཚན་གཞི་ལ་སོགས་དག །​ཤིང་རྟའི་དཔྱད་པས་རྣམ་པ་བདུན་དུ་ཡོད་མིན་ཞིང་། །​དེ་ལས་གཞན་དུ་འཇིག་རྟེན་གྲགས་པར་ཡོད་པ་ཡིན། །​གལ་ཏེ་རྒྱུ་ཡིས་བསྐྱེད་བྱ་བསྐྱེད་པས་ན་དེ་རྒྱུ་ཡིན་ལ། །​གལ་ཏེ་འབྲས་མི་བསྐྱེད་ན་དེ་རྒྱུ་ཉིད་དུ་མི་འགྱུར་ཞིང་། །​འབྲས་བུ་ཡང་ནི་རྒྱུ་ཡོད་གྱུར་ན་སྐྱེ་བར་འགྱུར་བའི་ཕྱིར། །​གང་ལས་གང་ཞིག་འགྱུར་བ་གང་ཞིག་ལས་སྔར་གང་འགྱུར་སྨྲོས། །​གལ་ཏེ་ཁྱོད་ཀྱི་རྒྱུ་ཡིས་ཕྲད་ནས་འབྲས་བུ་སྐྱེད་བྱེད་ན། །​ནུས་པ་གཅིག་པས་རྒྱུ་དང་འབྲས་བུ་ཐ་དད་མེད་འགྱུར་ཞིང་། །​མ་ཕྲད་ན་ནི་རྒྱུ་དང་རྒྱུ་མིན་ཁྱད་པར་མེད་འགྱུར་ལ། །​གཉིས་པོ་སྤངས་ནས་རྟོག་པ་གཞན་ཡང་ཡོད་པར་འགྱུར་མ་ཡིན། །​ཅི་སྟེ་རྒྱུ་ཡིས་འབྲས་མི་བསྐྱེད་ན་འབྲས་མེད་པས། །​འབྲལ་བྲལ་རྒྱུ་ནི་རྒྱུ་མེད་ཅན་འགྱུར་འདོད་པའང་མིན། །​གང་ཕྱིར་འདི་གཉིས་སྒྱུ་མ་དང་འདྲ་དེ་ཡི་ཕྱིར། །​བདག་ལ་སྐྱོན་མེད་འཇིག་རྟེན་དངོས་པོ་རྣམས་ཀྱང་ཡོད། །​སུན་འབྱིན་འདིས་ནི་སུན་དབྱུང་ཕྲད་ནས་སུན་འབྱིན་ནམ། །​མ་ཕྲད་འབྱིན་ཞེས་སྐྱོན་འདི་ཁྱོད་ལའང་འགྱུར་མིན་ནམ། །​གཉིས་པོ་སྤངས་ནས་རྟོག་པ་གཞན་ཡང་ཡོད་མ་ཡིན། །​དེ་སྐད་སྨྲ་ཞིང་རང་ཕྱོགས་ཁོ་ན་རྣམ་འཇོམས་པ། །​དེ་ཚེ་ཁྱོད་ཀྱིས་སུན་དབྱུང་སུན་འབྱིན་ནུས་མ་ཡིན། །​རང་གི་ཚིག་ལའང་ཐལ་བ་མཚུངས་པའི་ལྟག་ཆོད་ཀྱིས། །​རིགས་པ་མེད་པར་དངོས་པོ་ཀུན་ལ་སྐུར་འདེབས་ཕྱིར། །​ཁྱོད་ནི་སྐྱེ་བོ་དམ་པས་བཞེད་པར་མི་འགྱུར་ཞིང་། །​རང་ཕྱོགས་མེད་པས་སུན་ཅི་ཕྱིན་དུ་རྒོལ་བའང་ཡིན། །​སུན་འབྱིན་པ་ཡིས་སུན་དབྱུང་ཕྲད་དང་མ་ཕྲད་པར། །​སུན་འབྱིན་བྱེད་ཅེས་སྨྲས་པའི་ཉེས་པ་འདི་གང་ལ། །​ངེས་པར་ཕྱོགས་ཡོད་དེ་ལ་འགྱུར་གྱི་བདག་ལ་ཕྱོགས། །​ཡོད་པ་མིན་པས་ཐལ་བར་འགྱུར་བ་སྲིད་མ་ཡིན། །​ཇི་ལྟར་ཉི་མའི་དཀྱིལ་འཁོར་ལ་ཡོད་ཁྱད་པར་རྣམས། །​གཟུགས་བརྙན་ལ་ཡང་མཐོང་འགྱུར་དེ་ཚེ་ཉི་མ་དང་། །​ཕྲད་དང་མ་ཕྲད་འཐད་པ་མེད་པར་གཟུགས་བརྙན་ནི། །​ཐ་སྙད་ཙམ་དུ་རྟེན་ཅིང་འབྲེལ་བར་འབྱུང་བ་ཡིན། །​དེར་ནི་མེད་ཀྱང་རང་གི་བྱད་བཞིན་མཛེས་པ་དག །​སྒྲུབ་པར་བྱེད་པ་འདི་བཞིན་འདིར་ཡང་ཤེས་རབ་གདོང་། །​སྦྱང་བར་བྱ་ལ་ནུས་པར་མཐོང་བའི་གཏན་ཚིགས་ནི། །​མི་བདེན་པས་ཀྱང་བསྒྲུབ་བྱ་རྟོགས་པར་ཤེས་པར་བྱ། །​གལ་ཏེ་རང་གི་གོ་བྱེད་གཏན་ཚིགས་དངོས་ཉིད་དང་། །​དངོས་སུ་གོ་བྱ་བསྒྲུབ་བྱའི་ངོ་བོའང་ཡོད་འགྱུར་ན། །​ཕྲད་པ་ལ་སོགས་རིགས་པ་ཉེ་བར་སྦྱོར་བར་འགྱུར་ཞིག་ན། །​དེ་ནི་མེད་པས་ཁྱོད་ཀྱི་ཡི་ཆད་འབའ་ཞིག་ཡིན། །​དངོས་རྣམས་རང་བཞིན་མེད་པར་རྟོགས་སུ་གཞུག་པར་ནི། །​བླ་བ་དེ་ལྟར་རང་བཞིན་ཡོད་པར་གཞན་དག་ལ། །​བདེ་བླག་ཉིད་དུ་སྒྲུབ་པར་ནུས་པ་མ་ཡིན་ན། །​ཅི་ཕྱིར་རྟོགས་གེ་ངན་པས་འཇིག་རྟེན་འདིར་བཅོལ་བྱེད། །​སུན་འབྱིན་ལྷག་མ་གོང་དུ་བསྟན་པའང་ཤེས་བྱས་ནས། །​ཕྲད་པའི་རྟག་པ་ལ་སོགས་ལན་དུ་འདི་བརྗོད་བྱ། །​སུན་ཅི་ཕྱིན་དུ་རྒོལ་བའང་ཇི་ལྟར་ཡོད་མིན་ཞེས། །​སྔར་བཤད་ལྷག་མ་ཕྱོགས་འདི་ཉིད་ཀྱིས་རྟོགས་པར་བྱ། །​བདག་མེད་འདི་ནི་འགྲོ་བ་རྣམ་དགྲོལ་ཕྱིར། །​ཆོས་དང་གང་ཟག་དབྱེ་བས་རྣམ་གཉིས་གསུངས། །​དེ་ལྟར་སྟོན་པས་སླར་ཡང་འདི་ཉིད་ནི། །​གདུལ་བྱ་རྣམས་ལ་ཕྱེ་སྟེ་རྣམ་མང་གསུངས། །​སྤྲོས་དང་བཅས་པར་སྟོང་པ་ཉིད། །​བཅུ་དྲུག་བཤད་ནས་མདོར་བསྡུས་ཏེ། །​སླར་ཡང་བཞིར་བཤད་དེ་དག་ནི། །​ཐེག་ཆེན་དུ་ཡང་བཞེད་པ་ཡིན། །​གང་ཕྱིར་དེ་ཡི་རང་བཞིན་ནི། །​ཡིན་ཕྱིར་མིག་ནི་མིག་གིས་སྟོང་། །​དེ་བཞིན་རྣ་བ་སྣ་དང་ལྕེ། །​ལུས་དང་ཡིད་ཀྱང་བསྙད་པར་བྱ། །​ཐེར་ཟུག་གནས་པ་མ་ཡིན་དང་། །​འཇིག་པ་མ་ཡིན་ཉིད་ཀྱི་ཕྱིར། །​མིག་ལ་སོགས་པ་དྲུག་པོ་ཡི། །​རང་བཞིན་མེད་ཉིད་གང་ཡིན་པ། །​དེ་ནི་ནང་སྟོང་ཉིད་དུ་འདོད། །​གང་ཕྱིར་དེ་ཡི་རང་བཞིན་དེ། །​ཡིན་ཕྱིར་གཟུགས་ནི་གཟུགས་ཀྱིས་སྟོང་། །​སྒྲ་དང་དྲི་རོ་རེག་བྱ་དང་། །​ཆོས་རྣམས་ཉིད་ཀྱང་དེ་བཞིན་ནོ། །​གཟུགས་སོགས་རང་བཞིན་མེད་པ་ཉིད། །​ཕྱི་རོལ་སྟོང་པ་ཉིད་དུ་འདོད། །​གཉིས་ཀ་རང་བཞིན་མེད་པ་ནི། །​ཕྱི་ནང་སྟོང་པ་ཉིད་ཡིན་ནོ། །​ཆོས་རྣམས་རང་བཞིན་མེད་པ་ཉིད། །​མཁས་པས་སྟོང་པ་ཉིད་ཅེས་བསྙད། །​ངོ་བོས་སྟོང་པར་འདོད་པ་ཡིན། །​སྟོང་ཉིད་སྟོང་ཉིད་དུ་འདོད་དེ། །​སྟོང་ཉིད་དངོས་པོའི་བློ་ཅན་གྱིས། །​འཛིན་པ་བཟློག་ཕྱིར་གསུངས་པ་ཡིན། །​སེམས་ཅན་སྣོད་ཀྱི་འཇིག་རྟེན་ནི། །​མ་ལུས་ཁྱབ་བྱེད་ཉིད་ཕྱིར་དང་། །​ཚད་མེད་དཔེ་ཡི་མུ་མཐའ་ནི། །​མེད་ཕྱིར་ཕྱོགས་རྣམས་ཆེན་པོ་ཉིད། །​འདི་དག་བཅུ་ཅར་ཕྱོགས་རྣམས་ཀྱིས། །​སྟོང་པ་ཉིད་དེ་གང་ཡིན་པ། །​ཆེན་པོ་སྟོང་པ་ཉིད་ཡིན་ཏེ། །​ཆེན་པོར་འཛིན་པ་བཟློག་ཕྱིར་གསུངས། །​འདི་ནི་དགོས་པ་མཆོག་ཡིན་པས། །​དོན་དམ་མྱ་ངན་འདས་པ་ཡིན། །​དེ་ནི་དེ་ཡིས་སྟོང་ཉིད་གང་། །​དེ་ནི་དོན་དམ་སྟོང་པ་ཉིད། །​མྱ་ངན་འདས་དངོས་བློ་ཅན་གྱི། །​འཛིན་པ་བཟློག་པར་བྱ་བའི་ཕྱིར། །​དོན་དམ་མཁྱེན་པས་དོན་དམ་པ། །​སྟོང་པ་ཉིད་ནི་བསྟན་པ་མཛད། །​རྐྱེན་ལས་བྱུང་ཕྱིར་ཁམས་གསུམ་པོ། །​འདུས་བྱས་ཡིན་པར་ངེས་པར་བསྙད། །​དེ་ཉིད་དེ་ཡིས་སྟོང་ཉིད་གང་། །​དེ་ནི་འདུས་བྱས་སྟོང་ཉིད་བསྙད། །​གང་ལ་སྐྱེ་གནས་འཇིག་མེད་པ། །​དེ་ནི་འདུས་མ་བྱས་ཤེས་བྱ། །​དེ་ཡི་སྟོང་ཉིད་གང་ཡིན་པ། །​དེ་ནི་འདུས་མ་བྱས་སྟོང་ཉིད། །​གང་ལ་མཐའ་ནི་ཡོད་མིན་པ། །​དེ་ནི་མཐའ་ལས་འདས་པར་བརྗོད། །​དེ་ཡི་སྟོང་ཉིད་གང་ཡིན་པ། །​དེ་ནི་མཐའ་ལས་འདས་སྟོང་ཉིད། །​ཐོག་མ་དང་པོ་ཐ་མ་མཐའ། །​དེ་དག་མེད་ཕྱིར་འཁོར་བ་ནི། །​ཐོག་མ་ཐ་མ་མེད་པར་བརྗོད། །​འགྲོ་འོང་བྲལ་ཕྱིར་རྨི་ལམ་ལྟའི། །​སྲིད་འདི་དེ་ཡིས་དབཻན་ཉིད་གང་། །​དེ་ནི་ཐོག་མ་དང་ཐ་མ། །​མེད་པའི་སྟོང་པ་ཉིད་དོ་ཞེས། །​བསྟན་བཅོས་ལས་ནི་ངེས་པར་བསྙད། །​དོར་བ་ཞེས་བྱ་འཐོར་བ་དང་། །​བོར་བ་ལ་ནི་ངེས་པར་བརྗོད། །​དོར་མེད་སྟོང་པ་མེད་པ་སྟེ། །​འགའ་ཡང་བོར་མེད་གང་ཡིན་པའོ། །​དོར་བ་མེད་པ་དེ་ཉིད་ཀྱིས། །​དེ་ཉིད་སྟོང་པ་གང་ཡིན་པ། །​དེ་ཡི་ཕྱིར་ན་དོར་མེད་པ། །​སྟོང་པ་ཉིད་ཅེས་བྱ་བར་བརྗོད། །​འདུས་བྱས་ལ་སོགས་ངོ་བོ་ཉིད། །​གང་ཕྱིར་སློབ་མ་རང་སངས་རྒྱས། །​རྒྱལ་སྲས་དེ་བཞིན་གཤེགས་རྣམས་ཀྱིས། །​མ་མཛད་དེ་ཕྱིར་འདུས་བྱས་ལ། །​སོགས་པ་རྣམས་ཀྱིས་ངོ་བོ་ཉིད། །​རང་བཞིན་ཉིད་དུ་བསྙད་པ་སྟེ། །​དེ་ཉིད་དེ་ཡིས་སྟོང་ཉིད་གང་། །​དེ་ནི་རང་བཞིན་སྟོང་པ་ཉིད། །​ཁམས་བཅོ་བརྒྱད་དང་རེག་དྲུག་དང་། །​དེ་ལས་བྱུང་བའི་ཚོར་དྲུག་དང་། །​གཟུགས་ཅན་གཟུགས་ཅན་མིན་དེ་བཞིན། །​འདུས་བྱས་འདུས་མ་བྱས་ཆོས་རྣམས། །​ཆོས་དེ་དག་ནི་ཐམས་ཅད་ཀྱི། །​དེ་དག་གིས་དབེན་ཉིད་ཉིད་གང་། །​གཟུགས་ལ་སོགས་པའི་དངོས་མེད་གང་། །​དེ་ནི་རང་མཚན་སྟོང་པ་ཉིད། །​གཟུགས་ནི་གཟུགས་རུང་མཚན་ཉིད་ཅན། །​ཚོར་བ་མྱོང་བའི་མཚན་ཉིད་ཅན། །​འདུ་ཤེས་མཚན་མར་འཛིན་པ་སྟེ། །​འདུ་བྱེད་མངོན་པར་འདུ་བྱེད་པའོ། །​ཡུལ་ལ་སོ་སོར་རྣམ་རིག་པ། །​རྣམ་ཤེས་རང་གི་མཚན་ཉིད་དོ། །​ཕུང་པོ་སྡུག་བསྔལ་རང་མཚན་ཉིད། །​ཁམས་ཀྱི་བདག་ཉིད་སྦྲུལ་གདུག་འདོད། །​སྐྱེ་མཆེད་རྣམས་ཀྱི་སངས་རྒྱས་ཀྱིས། །​སྐྱེ་བའི་སྒོར་གྱུར་ཉིད་དུ་གསུངས། །​རྟེན་ཅིང་འབྲེལ་པར་འབྱུང་བ་གང་། །​དེ་ནི་འདུ་འཕྲོ་མཚན་ཉིད་དོ། །​གཏོང་བ་སྦྱིན་པའི་ཕ་རོལ་ཕྱིན། །​ཚུལ་ཁྲིམས་གདུང་མེད་མཚན་ཉིད་བཟོད། །​ཁྲོ་མེད་མཚན་ཉིད་བརྩོན་འགྲུས་ཀྱི། །​ཁ་ན་མ་ཐོ་མེད་ཉིད་དོ། །​བསམ་གཏན་སྡུད་པའི་མཚན་ཉིད་ཅན། །​ཤེས་རབ་ཆགས་མེད་མཚན་ཉིད་དེ། །​མྱ་ངན་འདས་པར་འགྲོ་ཕྱིར་རོ། །​འགའ་ལའང་ཆགས་པ་མེད་ཕྱིར་རོ། །​ཕ་རོལ་ཕྱིན་པ་དྲུག་རྣམས་ཀྱི། །​མཚན་ཉིད་འདི་དག་ཡིན་པར་བརྗོད། །​བསམ་གཏན་རྣམས་དང་ཚད་མེད་དང་། །​དེ་བཞིན་གཞན་གང་གཟུགས་མེད་པ། །​དེ་དག་ཡང་དག་མཁྱེན་པ་ཡིས། །​མི་འཁྲུགས་མཚན་ཉིད་ཅན་དུ་གསུངས། །​བྱང་ཆུབ་ཕྱོགས་ནི་སུམ་ཅུ་བདུན། །​ངེས་པར་འབྱུང་བྱེད་རང་མཚན་ཉིད། །​སྟོང་པ་ཉིད་ཀྱི་མཚན་ཉིད་འདི། །​དམིགས་པ་མེད་པས་རྣམ་དབཻན་ཉིད། །​མཚན་མ་མེད་པའི་ཞི་ཉིད་དེ། །​གསུམ་པའི་མཚན་ཉིད་སྡུག་བསྔལ་དང་། །​གཏི་མུག་མེད་པའོ་རྣམ་ཐར་གྱི། །​མཚན་ཉིད་རྣམ་པར་གྲོལ་བྱེད་པའོ། །​སྟོབས་ཞེས་བྱ་བ་ཤིན་ཏུ་ནི། །​རྣམ་པར་ངེས་པའི་རང་བཞིན་གསུངས། །​སྐྱོབ་པའི་མི་འཇིགས་པ་རྣམས་ནི། །​ཤིན་ཏུ་བརྟན་པའི་ངོ་བོ་ཡིན། །​སོ་སོ་ཡང་དག་རིག་རྣམས་ནི། །​སྤོབས་སོགས་ཆད་མེད་མཚན་ཉིད་ཅན། །​འགྲོ་ལ་ཕན་པ་ཉེར་སྒྲུབ་པ། །​བྱམས་པ་ཆེན་པོ་ཞེས་བྱའོ། །​སྡུག་བསྔལ་ཅན་རྣམས་ཡོངས་སྐྱོབ་པ། །​ཐུགས་རྗེ་ཆེན་པོའོ་དགའ་བ་ནི། །​རབ་དགའ་མཚན་ཉིད་བཏང་སྙོམས་ནི། །​མ་འདྲེས་མཚན་ཉིད་ཡིན་ཞེས་བྱ། །​སངས་རྒྱས་ཆོས་ནི་མ་འདྲེས་པ། །​བཅུ་དང་བརྒྱད་དུ་གང་འདོད་དག །​གང་ཕྱིར་སྟོན་དེས་མི་འཕྲོགས་པ། །​དེ་ཕྱིར་མི་ཕྲོགས་རང་མཚན་ཉིད། །​རྣམ་ཀུན་མཁྱེན་ཉིད་ཡེ་ཤེས་ནི། །​མངོན་སུམ་མཚན་ཉིད་ཅན་དུ་འདོད། །​གཞན་ནི་ཉི་ཚེ་བ་ཉིད་ཀྱིས། །​མངོན་སུམ་ཞེས་བྱར་མི་འདོད་དོ། །​གང་ཞིག་འདུས་བྱས་མཚན་ཉིད་དང་། །​འདུས་མ་བྱས་པའི་མཚན་ཉིད་གང་། །​དེ་དེ་ཁོ་ནས་སྟོང་པ་ཉིད། །​དེ་ནི་རང་མཚན་སྟོང་ཉིད་བརྗོད། །​ད་ལྟར་བ་འདི་མི་གནས་ཤིང་། །​འདས་དང་མ་འོངས་ཡོད་མ་ཡིན། །​གང་དུ་དེ་དག་མི་དམིགས་པ། །​དེ་ལ་མི་དམིགས་པ་ཞེས་བརྗོད། །​མི་དམིགས་པ་དེ་རང་ངོ་བོ། །​དེ་ཡི་དབེན་པ་ཉིད་གང་དེ། །​ཐེར་ཟུག་གནས་དང་འཇིག་མིན་པས། །​མི་དམིགས་ཞེས་བྱའི་སྟོང་ཉིད་དོ། །​རྐྱེན་ལས་བྱུང་ཕྱིར་དངོས་རྣམས་ལས། །​འདུས་པ་པ་ཡི་ངོ་བོ་མེད། །​འདུས་པ་པ་ནི་དེ་ཉིད་ཀྱིས། །​སྟོང་ཉིད་དངོས་མེད་དེ་ཉིད་དོ། །​དངོས་པོའི་སྒྲས་ནི་མདོར་བསྡུ་ན། །​ཕུང་པོ་ལྔ་རྣམས་བརྗོད་པ་ཡིན། །​དེ་རྣམས་དེ་ཡིས་སྟོང་ཉིད་གང་། །​དེ་དངོས་སྟོང་པ་ཉིད་དུ་བཤད། །​མདོར་ན་དངོས་པོ་མེད་པ་ནི། །​འདུས་མ་བྱས་ཆོས་རྣམས་ལ་བརྗོད། །​དེ་ཉིད་དངོས་མེད་དེ་སྟོང་ཉིད། །​དངོས་པོ་མེད་པའང་སྟོང་ཉིད་དོ། །​རང་བཞིན་ངོ་བོ་མེད་ཉིད་ནི། །​རང་བཞིན་ཞེས་བྱའི་སྟོང་ཉིད་དོ། །​འདི་ལྟར་རང་བཞིན་མ་བྱས་པས། །​རང་བཞིན་ཞེས་ནི་བྱ་བར་བསྙད། །​སངས་རྒྱས་རྣམས་ནི་འབྱུང་བ་འམ། །​མ་བྱུང་རུང་སྟེ་དངོས་སུ་ན། །​དངོས་པོ་ཀུན་གྱི་སྟོང་པ་ཉིད། །​གཞན་གྱི་དངོས་པོར་རབ་ཏུ་བསྒྲགས། །​ཡང་དག་མཐའ་དང་དེ་བཞིན་ཉིད། །​གང་དེ་གཞན་དངོས་སྟོང་ཉིད་དོ། །​ཤེས་རབ་ཕ་རོལ་ཕྱིན་གཞུང་ལས། །​དེ་དག་དེ་སྐད་རབ་ཏུ་བསྒྲགས། །​དེ་ཕྱིར་བློ་གྲོས་ཟེར་གྱིས་སྣང་བ་གསལ་བྱས་པ། །​རང་གི་ལག་ན་གནས་པའི་སྐྱུ་རུ་ར་བཞིན་དུ། །​སྲིད་གསུམ་འདི་དག་གདོད་ནས་སྐྱེ་མེད་པར། །​རྟོགས་ཏེ་ཐ་སྙད་བདེན་པའི་སྟོབས་ཀྱིས་འགོག་པར་འགྲོ། །​རྟག་ཏུ་འགོག་པར་རྟོགས་པའི་བསམ་ལྡན་ཡིན་མོད་ཀྱི། །​འགྲོ་བ་མགོན་མེད་པ་ལ་སྙིང་རྗེའང་སྐྱེད་པར་བྱེད། །​བདེ་གཤེགས་གསུང་སྐྱེ་བ་སངས་རྒྱས་འབྲིང་བཅས་མ་ལུས་ཀུན། །​གོང་དུ་འགྲོ་བའི་བློ་ཡིས་ཕམ་པར་བྱེད་པའང་ཡིན། །​ཀུན་རྫོབ་དོན་དམ་གཤོག་ཡངས་དཀར་པོ་རྒྱས་གྱུར་པ། །​ངང་པའི་རྒྱལ་པོ་དེ་ནི་སྐྱེ་བོའི་ངང་པ་ཡིས། །​མདུན་དུ་བརྡར་ནས་དགེ་བའི་རླུང་གི་ཤུགས་སྟོབས་ཀྱིས། །​རྒྱལ་བའི་ཡོན་ཏན་རྒྱ་མཚོའི་ཕ་རོལ་མཆོག་ཏུ་འགྲོ། །​དབུ་མ་ལ་འཇུག་པ་ལས་མངོན་དུ་གྱུར་པ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་དྲུག་པའོ།། །​།རིང་དུ་སོང་བ་འདིར་ནི་སྐད་ཅིག་དང་། །​སྐད་ཅིག་ལ་ནི་འགོག་པར་འཇུག་གྱུར་ཞིང་། །​ཐབས་ཀྱི་ཕ་རོལ་ཕྱིན་ལེགས་འབར་བ་འཐོབ། །​དབུ་མ་ལ་འཇུག་པ་ལས་རིང་དུ་སོང་བ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་བདུན་པའོ།། །​།ཡང་ཡང་སྔར་དགེ་ལས་ལྷག་ཐོབ་བྱའི་ཕྱིར། །​གང་དུ་ཕྱིར་མི་ལྡོག་པ་ཉིད་འགྱུར་བ། །​མི་གཡོ་དེ་ལ་བདག་ཉིད་ཆེ་དེ་འཇུག །​དེ་ཡི་སྨོན་ལམ་རྣམ་པར་དག་འགྱུར་ཞིང་། །​རྒྱལ་བ་རྣམས་ཀྱི་འགོག་ལས་སློང་བར་མཛད། །​ཆགས་པ་མེད་པའི་བློ་ནི་སྐྱོན་རྣམས་དག་དང་ལྷན་ཅིག་མི་གནས་ཕྱིར། །​ས་བརྒྱད་པ་ལ་དྲི་མ་དེ་དག་རྩར་བཅས་ཉེ་བར་ཞི་འགྱུར་ཞིང་། །​ཉོན་མོངས་ཟད་ཅིང་ཁམས་གསུམ་བླ་མར་གྱུར་ཀྱང་སངས་རྒྱས་རྣམས་ཀྱི་ནི། །​འབྱོར་པ་མཁའ་ལྟར་མཐའ་བྲལ་མ་ལུས་ཐོབ་པར་ནུས་མ་ཡིན། །​འཁོར་བ་འགགས་ཀྱང་དབང་རྣམས་བཅུ་པོ་ཐོབ་པར་གྱུར་ཞིང་དེ་དག་གིས། །​སྲིད་པའི་འགྲོ་བར་རང་གི་བདག་ཉིད་སྣ་ཚོགས་སྟོན་པར་བྱེད་པར་འགྱུར། །​དབུ་མ་ལ་འཇུག་པ་ལས་མི་གཡོ་བ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་བརྒྱད་པའོ།། །​།དགུ་པ་ལ་ནི་དེའི་སྟོབས་ལྟ་ཞིག་མཐའ་དག་རྫོགས་པར་དག་འགྱུར་ཞིང་། །​དེ་བཞིན་ཡང་དག་རིག་ཆོས་རང་གི་ཡོན་ཏན་ཡོངས་སུ་དག་པའང་འཐོབ། །​དབུ་མ་ལ་འཇུག་པ་ལས་ལེགས་པའི་བློ་གྲོས་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་དགུ་པའོ།། །​།བཅུ་པའི་ས་ལ་དེ་ཡིས་ཀུན་ནས་སངས་རྒྱས་རྣམས་ལས་དབང་བསྐུར་བས། །​དམ་པ་འཐོབ་ཅིང་ཡེ་ཤེས་ལྷག་པར་མཆོག་ཏུ་བྱུང་བར་གྱུར་པའང་ཡིན། །​ཆར་སྤྲིན་རྣམས་ལས་ཆུ་ཆར་འབབ་པ་ཇི་ལྟར་དེ་བཞིན་འགྲོ་རྣམས་ཀྱི། །​དགེ་བའི་ལོ་ཐོག་ཆེད་དུ་རྒྱལ་སྲས་ལས་ཀྱང་ལྷུན་གྲུབ་ཆོས་ཆར་འབབ། །​དབུ་མ་ལ་འཇུག་པ་ལས་ཆོས་ཀྱི་སྤྲིན་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་བཅུ་པའོ།། །​།དེ་ཚེ་འདིས་ནི་སངས་རྒྱས་བརྒྱ་མཐོང་ཞིང་། །​དེ་དག་བྱིན་གྱིས་བརླབས་ཀྱང་འདི་ཡིས་ཐོབ། །​དེ་ཉིད་ཚེ་ན་བསྐལ་པ་བརྒྱར་གནས་ཤིང་། །​དེ་སྙེད་སྔོན་དང་ཕྱི་མའི་མཐར་ཡང་འཇུག །​ཏིང་འཛིན་བརྒྱ་ལ་འཇུག་ཅིང་ལྡང་བྱེད་དེ། །​འཇིག་རྟེན་ཁམས་བརྒྱ་གཡོ་ཞིང་སྣང་བར་ནུས། །​དེ་བཞིན་སེམས་ཅན་བརྒྱ་ཕྲག་སྨིན་བྱེད་ཅིང་། །​བརྒྱ་ཕྲག་ཞིང་དག་ཏུ་ཡང་འགྲོ་བར་འགྱུར། །​དེར་ནི་རང་གི་ལུས་བརྒྱ་སྟོན་བྱེད་ཅིང་། །​མཛེས་པའི་ལུས་རེ་ལ་ཡང་རང་གི་འཁོར། །​རྒྱལ་བའི་སྲས་པོ་བརྒྱ་ཕྲག་ལྡན་པར་སྟོན། །​བློ་ལྡན་རབ་དགའ་ལ་གནས་ཡོན་ཏན་འདི་དག་སྟེ། །​དེ་བཞིན་དྲི་མེད་ཐོབ་པར་གྱུར་པའི་ཡོན་ཏན་ཡང་། །​དེ་དག་སྟོང་ནི་ཐོབ་པར་འགྱུར་ཏེ་ས་ལྔ་པོ། །​འདི་དག་ལ་གནས་རིམ་པ་བཞིན་དུ་འབུམ་ཕྲག་ཐོབ། །​བྱེ་བ་བརྒྱ་འཐོབ་བྱེ་བ་སྟོང་ཕྲག་ཐོབ་པར་འགྱུར། །​བྱེ་བ་བརྒྱ་ཕྲག་སྟོང་འགྱུར་ཐོབ་ཅིང་བྱེ་བ་ཕྲག །​ཁྲག་ཁྲིག་ཕྲག་བརྒྱར་གྱུར་པ་དེ་ཉིད་སྟོང་ཕྲག་ཏུ། །​ཡོངས་སུ་བསྒྱུར་བ་དེ་ནི་མཐའ་དག་རབ་ཏུ་འཐོབ་པར་འགྱུར། །​མི་གཡོའི་སར་གནས་རྣམ་རྟོག་མེད་པ་དེས། །​སྟོང་གསུམ་བརྒྱ་ཕྲག་སྟོང་བསྡོམས་འཇིག་རྟེན་ན། །​རྡུལ་ཚད་ཇི་སྙེད་ཡོད་པ་དེ་རྣམས་དང་། །​གྲངས་མཉམ་ཡོན་ཏན་དག་ནི་འཐོབ་པར་འགྱུར། །​ལེགས་པའི་བློ་གྲོས་ས་ལ་གནས་པ་ཡི། །​བྱང་ཆུབ་སེམས་དཔས་སྔར་བསྟན་ཡོན་ཏན་དག །​གྲངས་མེད་བརྒྱ་ཕྲག་སྟོང་དུ་ཡང་དག་པར། །​བསྡོམས་པ་ཕྲག་བཅུའི་རྡུལ་ཚད་ཐོབ་པར་འགྱུར། །​རེ་ཞིག་བཅུ་པ་འདིར་དེའི་ཡོན་ཏན་དག །​ངག་གི་སྤྱོད་ཡུལ་ལས་ཆེས་འདས་གྱུར་ཞིང་། །​ངག་གི་སྤྱོད་ཡུལ་མ་ཡིན་བསྡོམས་རྣམས་ན། །​རྡུལ་དག་ཇི་སྙེད་ཡོད་པ་དེ་སྙེད་འཐོབ། །​གྲངས་མེད་བརྒྱ་ཕྲག་སྟོང་དུ་ཡང་དག་པར། །​བ་སྤུའི་ཁུང་བུར་བྱང་ཆུབ་སེམས་རྣམས་དང་། །​ལྷན་ཅིག་རྫོགས་སངས་རྒྱས་སྐུ་གྲངས་མེད་དང་། །​དེ་བཞིན་ལྷ་དང་ལྷ་མིན་མི་དག་ཀྱང་། །​སྐད་ཅིག་སྐད་ཅིག་ལ་ནི་སྟོན་པར་ནུས། །​ཇི་ལྟར་དྲི་མེད་མཁའ་ལ་ཟླ་སྣང་གསལ་བ་ལྟར། །​སྔོན་ཚེ་སྟོབས་བཅུ་བསྐྱེད་པའི་ས་ལ་ཁྱོད་ཀྱིས་སླར་ཡང་འབད་གྱུར་ཅིང་། །​འོག་མིན་དུ་ནི་གང་གི་དོན་དུ་འབད་གྱུར་གོ་འཕང་མཆོག་ཞི་བ། །​ཡོན་ཏན་ཀུན་གྱི་མཐར་ཐུག་མཚུངས་པ་མེད་དེ་ཁྱོད་ཀྱིས་བརྙེས། །​ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། །​དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། །​རོ་གཅིག་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །​མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །​གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར། །​བློ་མ་ཞུགས་པར་ཤེས་བྱའི་ཡུལ་ཅན་ངེས་པར་རིགས་པའང་མ་ཡིན་ལ། །​ཀུན་ནས་ཤེས་མེད་པ་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར། །​མཁྱེན་པོ་མེད་པར་ཁྱོད་ཀྱི་གཞན་ལ་འདི་ལྟའོ་ཞེས་སུ་ཞིག་སྟོན། །​གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། །​དེ་ཚེ་དེ་ཡིས་དེ་རྣམས་བརྟེན་ལས་དེ་ཉིད་རྟོགས་པར་བརྗོད་བྱ་སྟེ། །​ཇི་ལྟར་སེམས་ནི་གང་གི་རྣམ་པ་ཅན་དུ་གྱུར་པ་དེ་ཡིས་ཡུལ། །​དེ་ཡོངས་ཤེས་པ་དེ་བཞིན་ཐ་སྙད་ཉེ་བར་བསྟེན་ནས་རིགས་པ་ཡིན། །​དེ་ཡི་ལོངས་སྤྱོད་རྫོགས་སྐུ་བསོད་ནམས་ཀྱི། །​ཟིན་དང་སྤྲུལ་པ་ལ་གཞན་ལས་དེའི་མཐུས། །​སྒྲ་གང་ཆོས་ཀྱི་དེ་ཉིད་སྟོན་འབྱུང་བ། །​དེ་ལས་འཇིག་རྟེན་གྱིས་ཀྱང་དེ་ཉིད་རིག །​འདི་ལྟར་རྫ་མཁན་སྟོབས་དང་ལྡན་པ་ཡིས། །​ཡུན་རིངས་འབད་པ་ཆེས་བསྐོར་འཁོར་ལོ་དེ། །​དེའི་རྩོལ་ད་ལྟར་སྐྱེས་པ་མེད་བཞིན་དུའང་། །​འཁོར་ཞིང་བུམ་པ་ལ་སོགས་རྒྱུར་མཐོང་ལྟར། །​དེ་བཞིན་ད་ལྟ་སྐྱེད་སྩོལ་མེད་བཞིན་དུ། །​ཆོས་ཀྱི་བདག་ཅན་སྐུ་ཉིད་ལ་བཞུགས་དེའི། །​འཇུག་པ་གདུལ་བྱའི་དགེ་དང་སྨོན་ལམ་གྱི། །​ཁྱད་པར་གྱིས་འཕངས་ལས་ཆེས་བསམ་མི་ཁྱབ། །​ཤེས་བྱའི་བུད་ཤིང་སྐམ་པོ་མ་ལུས་པ། །​བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། །​དེ་ཚེ་སྐྱེ་བ་མེད་ཅིང་འགག་པ་འང་མེད། །​སེམས་འགགས་པ་དེ་སྐུ་ཡིས་མངོན་སུམ་མཛད། །​ཞི་སྐུ་དཔག་བསམ་ཤིང་ལྟར་གསལ་གྱུར་ཞིང་། །​ཡིད་བཞིན་ནོར་བུ་ཇི་བཞིན་རྣམ་མི་རྟོགས། །​འགྲོ་གྲོལ་བར་དུ་འཇིག་རྟེན་འབྱོར་སླད་རྟག །​འདི་ནི་སྤྲོས་དང་བྲལ་ལ་སྣང་བར་འགྱུར། །​ཐུབ་དབང་དུས་གཅིག་ཁོ་ནར་དེའི་རྒྱུ་མཐུན། །​གཟུགས་སྐུ་གཅིག་ལ་རང་གི་སྐྱེ་གནས་སྐབས། །​སྔར་འགག་གསལ་དང་མ་འཆོལ་བྱུང་ཚུལ་ནི། །​མ་ལུས་ཀྱིས་བཀྲ་མཐའ་དག་སྟོན་པར་མཛད། །​སངས་རྒྱས་ཞིང་ནི་ཅི་འདྲར་སངས་རྒྱས་དང་། །​དེ་དག་སྐུ་སྤྱོད་མཐུ་སྟོབས་ཅི་འདྲ་དང་། །​ཉན་ཐོས་དགེ་འདུན་ཇི་སྙེད་ཅི་འདྲ་དང་། །​བྱང་ཆུབ་སེམས་རྣམས་དེར་གཟུགས་ཇི་འདྲ་དང་། །​ཅི་འདྲའི་ཆོས་དང་དེར་བདག་ཅི་འདྲ་བ། །​ཆོས་ཐོས་སྤྱོད་པ་གང་ལ་སྤྱད་པ་དང་། །​སྦྱིན་གང་ཇི་ཙམ་དེ་དག་ལ་ཕུལ་བ། །​དེ་དག་མ་ལུས་སྐུ་གཅིག་ལ་སྟོན་མཛད། །​དེ་བཞིན་ཚུལ་ཁྲིམས་བཟོད་བརྩོན་ཏིང་འཛིན་དང་། །​ཤེས་རབ་སྤྱོད་ཚེ་སྔར་གྱི་གནས་སྐབས་གང་། །​མ་ཚང་མེད་དང་ཉིད་ཀྱི་སྤྱོད་པ་ཀུན། །​སྐུ་ཡི་བ་སྤུ་ཁུང་བུར་གསལ་བར་སྟོན། །​སངས་རྒྱས་གང་དག་འདས་དང་འབྱུང་འགྱུར་དང་། །​གང་དག་ད་ལྟར་འཇིག་རྟེན་ཁམས་ཀུན་ན། །​ཚིག་གསང་མཐོན་པོས་ཆོས་སྟོན་སྡུག་བསྔལ་གྱིས། །​གཟིར་བའི་འགྲོ་དབུགས་འབྱིན་མཛད་བཞུགས་པ་དང་། །​དང་པོ་ཐུགས་བསྐྱེད་བྱང་ཆུབ་སྙིང་པོ་བར། །​དེ་དག་སྤྱོད་ཀུན་དངོས་རྣམས་མིག་འཕྲུལ་གྱི། །​རང་བཞིན་མཁྱེན་ནས་བདག་བཞིན་བ་སྤུ་ཡི། །​ཁུང་བུར་དུས་གཅིག་ལ་ནི་གསལ་བར་སྟོན། །​དེ་བཞིན་དུས་གསུམ་འཕགས་པ་རྒྱལ་སྲས་དང་། །​རང་སངས་རྒྱས་དང་ཉན་ཐོས་མ་ལུས་ཀྱི། །​སྤྱོད་དང་དེ་དག་སྐྱེ་བོའི་གནས་སྐབས་ནི། །​ཐམས་ཅད་བ་སྤུའི་ཁུང་བུར་དུས་གཅིག་སྟོན། །​དག་པ་འདི་ནི་བཞེད་པར་འཇུག་པ་ཡིས། །​རྡུལ་གཅིག་ཡུལ་ལ་མཁས་གཏུགས་འཇིག་རྟེན་དང་། །​འཇིག་རྟེན་མཐའ་ཡས་ཕྱོགས་ཁྱབ་རྡུལ་སྟོན་མོད། །​རྡུལ་རགས་མི་འགྱུར་འཇིག་རྟེན་ཕྲ་མི་འགྱུར། །​རྣམ་རྟོག་མི་མངའ་ཁྱོད་ཀྱིས་སྲིད་མཐའི་བར། །​སྐད་ཅིག་རེ་ལ་སྟོན་མཛད་སྤྱད་པ་ཡི། །​རྣམ་པ་སྣ་ཚོགས་དེ་སྙེད་འཛམ་གླིང་གི །​མ་ལུས་རྡུལ་གྱི་གྲངས་ལ་ཡོད་མ་ཡིན། །​གནས་དང་གནས་མིན་མཁྱེན་སྟོབས་དང་། །​དེ་བཞིན་ལས་རྣམས་སྨིན་མཁྱེན་དང་། །​མོས་པ་སྣ་ཚོགས་ཐུགས་ཆུད་དང་། །​སྣ་ཚོགས་ཁམས་ནི་མཁྱེན་སྟོབས་དང་། །​དབང་པོ་མཆོག་དང་མཆོག་མ་ཡིན། །​མཁྱེན་དང་ཀུན་འགྲོ་མཁྱེན་པ་དང་། །​བསམ་གཏན་རྣམ་ཐར་ཏིང་འཛིན་དང་། །​སྙོམས་པར་འཇུག་སོགས་མཁྱེན་སྟོབས་དང་། །​སྔོན་ནས་དྲན་པ་མཁྱེན་པ་དང་། །​དེ་བཞིན་འཆི་འཕོ་སྐྱེ་མཁྱེན་དང་། །​ཟག་པ་རྣམས་ཟད་མཁྱེན་སྟོབས་ཏེ། །​སྟོབས་ནི་བཅུ་པོ་འདི་དག་གོ། །​རྒྱུ་གཞན་ཞིག་ལས་གང་ཞིག་ངེས་པར་སྐྱེ་འགྱུར་བ། །​དེ་ནི་དེ་ཡི་གནས་སུ་དེ་མཁྱེན་རྣམས་ཀྱིས་གསུངས། །​བཤད་པ་ལས་བཟློག་གནས་མིན་ཤེས་བྱ་མཐའ་ཡས་དང་། །​མཁྱེན་པ་ཐོགས་པ་མེད་པ་དེ་ནི་སྟོབས་སུ་བཤད། །​འདོད་དང་མི་འདོད་དེ་ལ་བཟློག་དང་ཟད་དངོས་ཀྱིས། །​ལས་དང་དེ་ཡི་རྣམ་སྨིན་ཤིན་ཏུ་སྣ་ཚོགས་ལའང་། །​བཤད་པ་ལས་བཟློག་གནས་མིན་ཤེས་བྱ་མཐའ་ཡས་པ། །​མཁྱེན་པ་ནུས་མཐུ་ཐོགས་མེད་སོ་སོར་འཇུག་གྱུར་པ། །​དུས་གསུམ་ཤེས་བྱ་ཁྱབ་མཛད་དེ་ནི་སྟོབས་སུ་འདོད། །​འདོད་ཆགས་སོགས་ཀྱི་འབྱུང་བའི་སྟོབས་ཀྱིས་འདོད་པ་ནི། །​ཤིན་ཏུ་སྣ་ཚོགས་དམན་དང་འབྲིང་དང་ཁྱད་འཕགས་དག །​དེ་ལས་གཞན་རྣམས་ཀྱིས་བསྒྲིབས་མོས་པའང་མཁྱེན་པ་ནི། །​དུས་གསུམ་འགྲོ་བ་མ་ལུས་ཁྱབ་པ་སྟོབས་ཞེས་བྱ། །​སངས་རྒྱས་ཁམས་ཀྱི་རྣམ་པར་དབྱེ་ལ་མཁས་རྣམས་ཀྱིས། །​མིག་སོགས་དག་གི་རང་བཞིན་གང་དེ་ཁམས་སུ་གསུངས། །​རྫོགས་པའི་སངས་རྒྱས་རྣམས་ཀྱིས་མཁྱེན་པ་མཐའ་ཡས་ཤིང་། །​རྣམ་ཀུན་ཁམས་ཀྱི་ཁྱད་པར་ལ་འཇུག་སྟོབས་སུ་འདོད། །​ཀུན་ཏུ་རྟོག་སོགས་ཆོས་རྣོ་ཉིད་ནི་མཆོག་ཉིད་དང་། །​འབྲིང་དང་བརྟུལ་བའི་གནས་སྐབས་མཆོག་མིན་བརྗོད་པ་དང་། །​མིག་ལ་སོགས་དང་ཕན་ཚུན་སྒྲུབ་ནུས་ཆུབ་པ་ལ། །​རྣམ་པ་ཐམས་ཅད་མཁྱེན་པ་ཆགས་མེད་སྟོབས་སུ་འདོད། །​ལན་འགའ་རྒྱལ་བ་ཉིད་དང་འགའ་ཞིག་རང་རྒྱལ་གྱི། །​བྱང་ཆུབ་དང་ནི་ཉན་ཐོས་ལྷ་མི་དང་། །​ཡི་དྭགས་དུད་འགྲོ་དམྱལ་སོགས་རྣམས་འགྲོ་བ། །​དེ་ལ་མཁྱེན་པ་ཆགས་མེད་མཐའ་ཡས་སྟོབས་སུ་འདོད། །​འཇིག་རྟེན་མཐའ་ཡས་རྣལ་འབྱོར་བྱེ་བྲག་ཐ་དད་པ། །​བསམ་གཏན་རྣམ་ཐར་བརྒྱད་དང་ཞི་གནས་གང་དག་དང་། །​སྙོམས་འཇུག་ཁྱད་པར་གང་དག་གཅིག་དང་བརྒྱད་གྱུར་པ། །​དེ་ལ་མཁྱེན་པ་ཐོགས་མེད་འདི་ནི་སྟོབས་སུ་བཤད། །​གཏི་མུག་དེ་སྲིད་སྲིད་ནས་འདས་པའི་དུས་དང་ནི། །​སེམས་ཅན་གཞན་རེའི་སྲིད་པར་སེམས་ཅན་ཇི་སྙེད་པ། །​དེ་སྙེད་མཐའ་ཡས་བཞི་དང་བཅས་ཤིང་ཡུལ་ཕྱོགས་དང་། །​རྣམ་པ་དང་བཅས་མཁྱེན་པ་གང་ཡིན་སྟོབས་སུ་བཤད། །​སེམས་ཅན་རྣམས་ཀྱི་སེམས་ཅན་རེ་རེའི་འཆི་འཕོ་དང་། །​སྐྱེ་གང་འཇིག་རྟེན་ལ་གནས་ནམ་མཁའི་མཐར་ཐུག་དང་། །​བཀྲ་མང་དེ་ལ་མཁྱེན་པ་དུས་དེར་འཇུག་པ་ཡིས། །​མ་ཆགས་རྣམས་ཀུན་ཡོངས་དག་མཐའ་ཡས་སྟོབས་སུ་འདོད། །​རྣམ་ཀུན་མཁྱེན་པའི་སྟོབས་ཀྱིས་མྱུར་དུ་རྒྱལ་རྣམས་ཀྱིས། །​ཉོན་མོངས་དག་ནི་བག་ཆགས་དང་བཅས་འཇིག་འགྱུར་དང་། །​སློབ་མ་ལ་སོགས་ཉོན་མོངས་བློ་ཡིས་འགོག་པ་གང་། །​དེ་ལ་མཁྱེན་པ་ཆགས་མེད་མཐའ་ཡས་སྟོབས་སུ་འདོད། །​ནམ་མཁའ་མེད་པས་འདབ་ཆགས་ལྡོག་པར་མི་འགྱུར་གྱི། །​འདིར་ནི་རང་མཐུ་ཟད་པས་ལྡོག་པར་འགྱུར་དེ་བཞིན། །​སློབ་མ་དང་བཅས་སངས་རྒྱས་སྲས་རྣམས་སངས་རྒྱས་ཀྱི། །​ཡོན་ཏན་མཁའ་ལྟར་བརྗོད་མི་ནུས་པས་ལྡོག་པར་འགྱུར། །​དེ་ཕྱིར་ཁྱོད་ཀྱི་ཡོན་ཏན་བདག་འདྲ་བས། །​ཤེས་པ་དང་ནི་བརྗོད་པར་ནུས་མིན་ཡང་། །​འོན་ཀྱང་དེ་དག་འཕགས་པ་ཀླུ་སྒྲུབ་ཀྱིས། །​བཤད་ཕྱིར་དོགས་སྤངས་ཅུང་ཟད་ཙམ་ཅིག་སྨྲས། །​ཟབ་མོ་སྟོང་པ་ཉིད་ཡིན་ཏེ། །​ཡོན་ཏན་གཞན་རྣམས་རྒྱ་ཆེ་བའོ། །​ཟབ་དང་རྒྱ་ཆེའི་ཚུལ་ཤེས་པས། །​ཡོན་ཏན་འདི་དག་ཐོབ་པར་འགྱུར། །​ཁྱོད་ནི་སྲིད་གསུམ་བརྒལ་ཏེ་མི་གཡོའི་སྐུ་ལས་སླར་ཡང་སྤྲུལ་པ་ཡིས། །​གཤེགས་པ་དང་ནི་བལྟམས་དང་བྱང་ཆུབ་ཞི་བའི་འཁོར་ལོའང་སྟོན་པར་མཛད། །​དེ་ལྟར་ཁྱོད་ཀྱི་འཇིག་རྟེན་གཡོ་བག་སྤྱོད་ཅན་རེ་བའི་ཞགས་པ་ནི། །​མང་པོས་བཅིངས་པ་མ་ལུས་ཐུགས་རྗེས་མྱ་ངན་འདས་པར་བཀྲི་བར་མཛད། །​གང་ཕྱིར་འདི་ན་དེ་ཉིད་ཤེས་ལས་དྲི་མ་མཐའ་དག་སེལ་བ་ནི། །​ལྷུར་ལེན་གཞན་མེད་ཆོས་རྣམས་དེ་ཉིད་རྣམ་འགྱུར་དབྱེ་ལའང་རྟེན་མིན་ཞིང་། །​དེ་ཉིད་ཡུལ་ཅན་བློ་གྲོས་འདི་ཡང་ཐ་དད་འགྱུར་བ་མ་ཡིན་པ། །​དེ་ཡི་ཕྱིར་ན་ཁྱོད་ཀྱིས་འགྲོ་ལ་ཐེག་པ་མི་མཉམ་དབྱེར་མེད་བསྟན། །​གང་ཕྱིར་འགྲོ་ལ་ཉེས་པ་སྐྱེད་བྱེད་སྙིགས་མ་འདི་དག་ཡོད་གྱུར་པ། །​དེ་ཕྱིར་འཇིག་རྟེན་སངས་རྒྱས་སྤྱོད་ཡུལ་གཏིང་ཟབ་ལ་འཇུག་མི་འགྱུར་ཞིང་། །​བདེ་གཤེགས་གང་ཕྱིར་ཁྱོད་ལ་མཁྱེན་རབ་ཐུགས་རྗེ་ཐབས་དང་ལྷན་ཅིག་པ། །​མངའ་དང་གང་ཕྱིར་བདག་གིས་སེམས་ཅན་དགྲོལ་ཞེས་ཁྱོད་ཀྱིས་ཞལ་བཞེས་པ། །​དེ་ཕྱིར་མཁས་པས་རིན་པོ་ཆེ་ཡི་གླིང་དུ་ཆགས་པའི་འགྲོ་སོགས་ཀྱི། །​ངལ་བ་ཉེར་སེལ་གྲོང་ཁྱེར་ཡིད་འོང་བར་དུ་རྣམ་པར་བཀོད་པ་ལྟར། །​ཁྱོད་ཀྱི་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། །​སྦྱར་བ་མཛད་ཅིང་རྣམ་པར་དབེན་ལ་བློ་སྦྱངས་རྣམས་ལ་ལོགས་སུ་གསུངས། །​སངས་རྒྱས་ཡུལ་གྱུར་ཕྱོགས་བཅུའི་ཞིང་རྣམས་མ་ལུས་ན། །​རྡུལ་ཕྲན་ཇི་སྙེད་ཡོད་པ་དེ་སྙེད་བདེ་གཤེགས་ནི། །​བྱང་ཆུབ་མཆོག་ཏུ་གཤེགས་པའི་སྐལ་བ་དེ་སྙེད་དེ། །​ཁྱེད་ཀྱིས་གསང་འདི་བསྙད་པར་བགྱི་བ་མ་ལགས་སོ། །​ཇི་སྲིད་འཇིག་རྟེན་མ་ལུས་མཆོག་ཏུ་ཞི་བ་མ་ཐོབ་དང་། །​ཇི་སྲིད་ནམ་མཁའི་ཁམས་ནི་མེད་པར་མ་གྱུར་དེ་སྲིད་དུ། །​ཤེས་རབ་ཡུམ་དང་སྙིང་རྗེའི་མ་མས་བསྐྱེད་ཅིང་འཛིན་བྱེད་པས། །​རྒྱལ་བ་ཁྱོད་ལ་རབ་ཏུ་ཞི་བར་འགྱུར་བ་གང་ལ་མངའ། །​གཏི་མུག་སྐྱོན་གྱིས་འཇིག་རྟེན་ཁ་ཟས་དུག་བཅས་ཟ་བ་ཡི། །​སྐྱེ་བོ་ཉིད་ཀྱི་ནང་མི་དེ་ལ་ཁྱོད་བརྩེ་ཇི་ལྟ་བ། །​དེ་ལྟར་དུག་ཟོས་ཉེན་པའི་བུ་ཡི་མ་ལ་སྡུག་བསྔལ་མིན། །​དེས་ན་མགོན་པོ་མཆོག་ཏུ་རབ་ཞིར་གཤེགས་པར་འགྱུར་མ་ལགས། །​གང་གི་ཕྱིར་ན་མི་མཁས་དངོས་དང་དངོས་པོ་མེད་པར་ཞེན་པའི་བློ་ཅན་གྱིས། །​སྐྱེ་དང་འཇིག་གནས་སྐབས་དང་སྡུག་དང་མི་སྡུག་བྲལ་ཕྲད་ཀྱིས་བསྐྱེད་སྡུག་བསྔལ་དང་། །​སྡིག་ཅན་འགྲོ་བ་ཐོབ་པ་དེ་ཕྱིར་ཐུགས་བརྩེའི་ཡུལ་དུ་རབ་དོང་བས། །​བཅོམ་ལྡན་ཐུགས་རྗེས་ཁྱོད་ཐུགས་རྗེས་ཁྱོད་ཐུགས་ཞི་ལས་བཟློག་པས་ཁྱོད་ལ་མྱ་ངན་འདས་མི་མངའ། །​ལུགས་འདི་དགེ་སློང་ཟླ་གྲགས་ཀྱིས། །​དབུ་མའི་བསྟན་བཅོས་ལ་བཏུས་ནས། །​ལུང་ཇི་བཞིན་དང་མན་ངག་ནི། །​ཇི་ལྟ་བ་བཞིན་བརྗོད་པ་ཡིན། །​འདི་ལས་གཞན་ན་ལུགས་འདི་ནི། །​མེད་པ་དེ་བཞིན་ལུགས་འདི་ཡང་། །​གཞན་ལ་ཡོད་པ་མ་ཡིན་ཞེས། །​མཁས་པ་རྣམས་ཀྱིས་ཤེས་པར་བྱ། །​ཀླུ་སྒྲུབ་བློ་མཚོ་ཤིན་ཏུ་རྒྱ་ཆེའི་ཁ་དོག་གིས་འཇིགས་པས། །​སྐྱེ་བོས་ལུགས་བཟང་གང་དག་རྒྱང་རིངས་སྤངས་པས་དེ་ཡི་ཚིག །​ལེའུར་བྱས་པའི་ཁ་འབུས་ཀུ་མུ་ད་ཁ་ཕྱེ་བའི་ཆུས། །​ད་ལྟར་ཟླ་བ་གྲགས་པ་རེ་རྣམས་རབ་ཏུ་སྐོང་བར་བྱེད། །​དེ་ཉིད་བཤད་ཟིན་ཟབ་མོ་འཇིགས་རུང་འདི་ནི་སྔོན་གོམས་ཉིད་ལས་སྐྱེ་བོ་ཡིས། །​ངེས་པར་རྟོགས་འགྱུར་འདི་ནི་གསན་རྒྱ་ཆེ་ཡང་གཞན་གྱིས་ཁོང་དུ་ཆུད་མི་འགྱུར། །​དེ་ཕྱིར་ཚུལ་ལུགས་རང་བློས་སྦྱར་བ་དེ་དག་མཐོང་ནས་བདག་ཏུ་བརྗོད་པ་ཡི། །​གཞུང་ལུགས་རྣམས་ལྟར་གཞན་ལུགས་བཞེད་གཞུང་འདི་ལས་གཞན་ལ་དགའ་བློ་དོར་བར་བྱ། །​སློབ་དཔོན་ཀླུ་སྒྲུབ་ལུགས་བཟང་བསྙད་ལས་བདག་གིས་བསོད་ནམས་ཕྱོགས་ཀྱི་མཐར། །​ཁྱབ་ཅིང་ཡིད་མཁའ་ཉོན་མོངས་ཀྱིས་སྔོ་སྟོན་ཀའི་རྒྱུ་སྐར་ལྟར་དཀར་བའམ། །​སེམས་ཀྱི་སྦྲུལ་ལ་གདེངས་ཀའི་ནོར་བུ་དང་འདྲ་གང་ཞིག་ཐོབ་པ་དེས། །​འཇིག་རྟེན་མ་ལུས་དེ་ཉིད་རྟོགས་ནས་མྱུར་དུ་བདེ་གཤེགས་སར་བགྲོད་ཤོག །​དབུ་མ་ལ་འཇུག་པ་ཞེས་བྱ་བའི་ཚིག་ལེའུར་བྱས་པ། སློབ་དཔོན་ཟླ་བ་གྲགས་པ། ཟབ་པ་དང་། རྒྱ་ཆེ་བའི་ཚུལ་གསལ་བར་བྱེད་པ།ཐེག་པ་མཆོག་ལ་ཐུགས་གཞོལ་བ། །​མི་འཕྲོགས་པའི་མཁྱེན་རབ་དང་ཐུགས་རྗེ་མངའ་བ། རི་མོར་བྲིས་པའི་བ་དྲུས་མ་ལས་འོ་མ་བཞོས་པས་བདེན་པར་ཞེན་པ་བཟློག་པར་མཛད་པས་སྦྱར་བ་རྫོགས་སོ།། །​།རྒྱ་གར་གྱི་མཁན་པོ་ཀྲིཥྞ་པཎྜི་ཏ་དང་། བོད་ཀྱི་ལོ་ཙཱ་བ་ནག་ཚོ་ཚུལ་ཁྲིམས་རྒྱལ་བས་བསྒྱུར་བ་ལས། སླད་ཀྱིས་རྒྱ་གར་གྱི་མཁན་པོ་ཏི་ལ་ཀ་ཀ་ལ་ཤ་དང་།བོད་ཀྱི་ལོ་ཙཱ་བ་པ་ཚབ་ཉི་མ་གྲགས་ཀྱིས་བསྒྱུར་བ་ལྟར་ཅུང་ཟད་བཅོས་པ། དོན་ཚང་ཞིང་ཚིག་བདེ་བར་བྲིས་པའོ། །​ཡོན་མཆོད་བཀྲ་ཤིས་པར་གྱུར་ཅིག །​ །​ །​